# -*- mode: mandoku-view; -*-
#+TITLE: 續資治通鑑長編
#+DATE: 2015-08-24 22:24:18.798026
#+PROPERTY: ID KR2b0019
#+PROPERTY: BASEEDITION WYG    
#+PROPERTY: JUAN 卷二十一
<pb:KR2b0019_WYG_025-1a>¶
欽定四庫全書¶
　續資治通鑑長編卷二十一¶
　　　　　　　　　　　　　宋　李燾　撰¶
　　太宗¶
太平興國五年春正月丙子朔上御崇元殿受朝¶
庚辰遣供奉官閤門祗候王僎使高麗　初劉繼元降¶
其官吏將卒徃徃亡命山林久未歸服於是降詔撫諭¶
令所在陳首悉與洗滌前罪等第給賜錢帛縣次續食¶
<pb:KR2b0019_WYG_025-1b>¶
傳送上都當令先問其所欲隨以處之¶
上初即位閲諸軍戰騎多闕將北征詔諸道市所部吏民¶
馬有敢蔵匿者死坊州刺史胡公覇甞有隂事為孔目¶
吏所持頗衘之㑹吏有善馬公覇紿令匿之吏如其㫖¶
土窖蔵馬其中既而具言狀公覇偽喜謂吏曰我為汝¶
畫計汝當謹其事無使人知并累我矣一日閲官所市¶
即大言曰吏某有善馬蔵某處令卒數軰取之捕吏繫¶
獄按驗未具公覇亟斬之吏家人以吿徴公覇赴闕親¶
<pb:KR2b0019_WYG_025-2a>¶
詰於便殿公覇抗言以詔書從事非專殺上怒壬午授¶
公覇右監門衛率府率　國初但有左右飛龍二院以¶
左右飛龍使各二人分掌之時諸州監牧多廢官失其¶
守國馬無復孳息太祖始置養馬二務又興葺舊馬務¶
四以為放牧之地分遣中使詣邉州歲市馬自是閑廐¶
之馬始偹上既平太原遂觀兵范陽得汾晉燕薊之馬¶
凡四萬二千餘匹國馬增多乃詔於景陽門外新作四¶
廐名曰天駟監左右各二以左右飛龍使為左右天廐¶
<pb:KR2b0019_WYG_025-2b>¶
使閑廐使為崇儀使内廐馬既充牣始分置諸州牧養¶
(改崇儀使實録在甲/申今從本紀并書之)¶
癸未歙州言稻再熟¶
庚寅以禮部侍郎程羽為文明殿學士序立於樞密副¶
使之下文明殿學士即端明殿學士也國初雖改殿名¶
而學士領職如故於是并改焉文明殿學士自羽始¶
丁酉命冀州刺史牛思進䕶闗南軍¶
己亥命連州刺史任知杲虢州刺史許昌裔雄州刺史¶
<pb:KR2b0019_WYG_025-3a>¶
孫全興發諸郡丁夫治衛澶濮三州河堤左屯衛將軍¶
李重進右千牛衛將軍鄭彦華右内率府率田浦治濟¶
貝鄭三州河堤(李重進田/浦未見)¶
癸卯命右衛將軍史珪督畿内丁夫三萬人鑿尉氏縣¶
界新河九十里數旬而畢居民利之　分糧料諸司馬¶
軍步軍為三院各命官主之¶
二月丙午京西轉運使程能上言諸道州府民事徭役¶
者未甞分等慮有不均欲望下諸路轉運司差官定為¶
<pb:KR2b0019_WYG_025-3b>¶
九等上四等户令充役下五等户並與免詔令轉運使¶
躬親詳定勿復差官¶
戊申改南辨州曰化州　温州捕送養猫鬼呪咀殺人¶
賊鄧翁并其親屬至闕下鄧翁腰斬親屬悉配𨽻逺惡¶
處¶
諸州馬多死殿直李諤坐監牧許州盗官菽二百五十¶
石馬死者千五百匹械繫送闕下甲子并内侍梁守忠¶
及主吏三人悉斬于市¶
<pb:KR2b0019_WYG_025-4a>¶
乙丑岢嵐軍言近界戎人二百六十餘户老㓜二千三¶
百餘口歸附(此從本傳及㑹/要所書之數)¶
戊辰徐州送妖賊李緒等四十五人斬為首者七人餘¶
配逺惡處¶
壬申岢嵐軍又言戎人八十九户老㓜六百三十二口¶
歸附　廢順化軍¶
三月甲戍朔詔江南諸州嵗貢乾蜂甚傷生而撓民宜¶
罷之¶
<pb:KR2b0019_WYG_025-4b>¶
先是令有司詳定打毬儀戊子始用其儀召羣臣㑹踘¶
於大明殿上獲多算　贈太師南越王劉鋹卒輟三日¶
朝¶
癸巳潘羙言自三交口廵撫至代州㑹敵十萬衆冦鴈¶
門令楊業領麾下數百騎自西陘出由小陘至鴈門北¶
口南嚮與羙合擊之敵衆大敗殺其節度使駙馬侍中¶
蕭多囉生禽馬步軍都指揮使李重誨獲鎧甲革馬甚¶
衆重誨金城人也¶
<pb:KR2b0019_WYG_025-5a>¶
丙申上作喜春雨詩令近臣和¶
閏三月甲寅上御講武殿覆試權知貢舉程羽等所奏¶
合格進士得銅山蘇易簡以下百一十九人又得諸科¶
五百三十三人並分第甲乙賜宴始有直史館陪座之¶
制進士第一等授將作監丞通判藩郡次授大理評事¶
知令録事諸科授初等職事及判司簿尉時劉昌言顔¶
明逺(明逺邑/里未見)毗陵張觀冝黄樂史等四人皆以見任官¶
舉進士上惜科第不與特授近藩掌書記唐有勅賜及¶
<pb:KR2b0019_WYG_025-5b>¶
第以表特恩開寳以來御試中第一者皆稱之其文臣¶
有不由科第者或因獻文别試亦勅賜進士及第或賜¶
御前進士及第又有同進士及進士出身之目其後復¶
賜樂史進士及第仍附是年第一等進士之下¶
丁卯令荆湖嶺南等處以絹計贓如江浙之制¶
己巳詔品官公罪徒以上去官事發所在鞫之以聞¶
辛未甘沙州囘鶻遣使來貢方物　斬宦官馮彦琛坐¶
部脩軍壘擅没入官瓦木市取其直故也　三交口言¶
<pb:KR2b0019_WYG_025-6a>¶
戎人二百三十四户老㓜五千三十七口歸附¶
歸義軍節度使曹元忠卒其子延禄自稱權節度兵馬¶
留後遣使脩貢夏四月丁丑詔贈元忠燉煌郡王授延¶
禄歸義節度使又以其弟延晟為𤓰州刺史延端為牙¶
内都虞候母封秦國太夫人妻封隴西郡夫人　遣供¶
奉官盧襲使交州時丁璉及其父部領皆死璉弟璿尚¶
㓜嗣稱節度行軍司馬權領軍府事大將黎桓擅權因¶
而樹黨甚盛漸不可制刼遷璿於别第舉族禁錮之代¶
<pb:KR2b0019_WYG_025-6b>¶
總其衆(本傳云上聞桓刼遷其主始有弔伐意按交州/之師侯文寳發其端恐此亦縁飾之辭今不取)¶
有趙國昌者求應百篇舉癸未上親試之出雜題二十¶
字令各賦五篇篇八句逮至日旰僅成數十首率無可¶
觀上以此科久廢特賜及第以勸来者仍詔有司自今¶
應百篇舉約此為題¶
戊子襄州言襄陽縣民張巨源五世同居内無異爨詔¶
旌表門閭巨源嘗習刑名書特賜明法及第¶
己丑代州言戎人二百三十五户二千四百二十四口¶
<pb:KR2b0019_WYG_025-7a>¶
歸附¶
初劉繼元降上令殿前都虞候武泰節度使崔翰先入¶
慰撫仍禁俘畧之物無得出城時秦王廷美以數十騎¶
將冐禁出城翰呵止之廷美怨遂䜛於上壬辰翰罷為¶
感徳節度使　詔壅汾河晉祠水灌太原故城¶
丁酉詔應勅除及吏部注授幕職令録司理判司簿尉¶
自今除程給一月限其川峽嶺南福建路給兩月違者¶
本州不得放上䕶送至闕當除籍不齒或被病則所在¶
<pb:KR2b0019_WYG_025-7b>¶
投牒長吏案驗給公據廢痼未損條其狀以聞(淳化三/年七月)¶
(又下詔與此無/異更不重出)¶
誠州十洞首領楊通寳來脩貢己亥以通寳為誠州刺¶
史(去年九月本紀書十洞首領楊藴今年實録/於此書楊通寳未知孰是本傳亦兩存之)¶
是月初以禮賢宅賜錢俶俶獻白金三百斤為謝¶
命有司定品官贖罰之令(本志在四/月因附見)¶
五月大霖雨命近臣分詣京城寺觀宫廟祈晴¶
己未雄州團練使孫全興責授蘭州團練使坐摠戎捍¶
<pb:KR2b0019_WYG_025-8a>¶
邉畏懦不稱職也(其事/不詳)¶
乙丑内弓箭庫使順州刺史李福榮責授右内率府副¶
率坐䕶邉兵失律也(其事/不詳)¶
丁卯作端拱樓¶
六月丙子潁州言潁水溢壊民廬舍¶
壬子高麗王伷遣使來貢方物¶
己亥以江州白鹿洞主明起為蔡州褒信縣主簿白鹿¶
洞在廬山之陽常聚生徒數百人李煜僣竊時割善田¶
<pb:KR2b0019_WYG_025-8b>¶
數十頃嵗取其租廪給之選太學之通經者授以他官¶
俾領洞事日為諸生講誦至是起建議以其田入官故¶
爵命之白鹿洞由是漸廢矣¶
太常博士知邕州侯仁寳因其父益居洛陽有大第良¶
田優游自適不欲親吏事其妻趙普之妺也普為宰相¶
仁寳得分司西京盧多遜與普有隙因白上以仁寳知¶
邕州(按寔録開寳六年四月辛丑盧多遜使江南後十/日辛亥仁寳知邕州時多遜未反也𫝊稱多遜參)¶
(政即命仁寳知邕州/恐誤今畧刪改之)凡九年不得代仁寳恐因循死嶺¶
<pb:KR2b0019_WYG_025-9a>¶
外乃上䟽言交州主帥被害其國亂可以偏師取之願¶
乘傳詣闕面奏其狀庶得詳悉䟽至上大喜令馳驛召¶
未發多遜遽奏曰交阯内擾此天亡之秋也朝廷出其¶
不意用兵襲擊所謂疾雷不及掩耳今若先召仁寳必¶
泄其謀蠻冦知之阻山海預為備則未易取也不如授¶
仁寳以飛輓之任因令經度其事選將發荆湖士卒一¶
二萬人長驅而徃勢必萬全易於摧枯拉朽也上以為¶
然秋七月丁未以仁寳為交州路水陸轉運使蘭州團¶
<pb:KR2b0019_WYG_025-9b>¶
練使孫全興八作使郝守濬鞍轡庫使陳欽祚左監門¶
衛將軍崔亮為邕州路兵馬都部署寧州刺史劉澄軍¶
器庫副使賈湜供奉官閤門祗候王僎為亷州路兵馬¶
都部署水陸並進討庚戍全興等入辭命引進使梁逈¶
餞行營將士於玉津園湜琰之子也¶
己酉詔西川諸州民比者但犯鹽禁皆部送京師自今¶
不滿十斤委所在州府依法區分十斤以上並依舊部¶
送赴闕從轉運使聶詠所奏也¶
<pb:KR2b0019_WYG_025-10a>¶
庚申南州刺史向行猛遣使來貢方物¶
己巳詔諸路轉運使諸州除舊編敕外所授宣敕並依¶
次編録長吏以下職官受代日逓相交付從潭州兵馬¶
監押馬知節所奏也　濟州言金鄉縣民李延家自唐¶
武徳初同居至今近四百年世世結廬守墳墓或父母¶
病截指割股刺血書佛經詔旌其門賜以粟帛　八作¶
使段仁誨部脩天駟監築垣墻侵景陽門街上怒令毁¶
之仁誨决杖責授崇儀副使¶
<pb:KR2b0019_WYG_025-10b>¶
吏部郎中邉珝自廣南轉運使代歸庚午以珝為右諫¶
議大夫領吏部選事珝任廣南始至桂州㑹知州張頌¶
卒頌濰州人舊制不許以族行州人藁葬城外僕妾利¶
其財悉分匿之珝召官吏謂曰張使君没於逺宦身後¶
之計吾儕安可不為致力乃委官追治其財并其䘮部¶
送歸濰州人以此義之屬郡守與䕶軍有怨隙者但令¶
易地未嘗寘之於法　命知萊州殿中丞鄭濬文知單¶
州左賛善大夫劉厚徳並通判本州事以刺史太原楊¶
<pb:KR2b0019_WYG_025-11a>¶
重進盧漢贇赴本任故也(濬文厚徳漢/贇皆未見)¶
八月甲戍鄉貢進士孟渝為固始縣主簿渝長沙人嘗¶
著野史三十卷石熈載之在湖南與渝甚厚至是來獻¶
所著書熈載為言於上故有是命¶
宣徽北院使判三司王仁贍密奏近臣戚里多遣親信¶
市竹木秦隴間聯巨筏至京師所過闗渡稱制免筭既¶
至厚結執事者悉官市之多取其直上怒以三司副使¶
范旻尸部判官杜載(載未/見)開封府判官吕端屬吏旻載¶
<pb:KR2b0019_WYG_025-11b>¶
具伏罔上貴市竹木入官端為秦王府親吏喬璉請托¶
執事者己丑貶旻房州載歸州端商州皆為司戸參軍¶
判四方館事程徳元武徳使劉知信翰林使杜彦珪内¶
侍武徳副使竇仁寳日騎天武四廂都指揮使趙延溥¶
左衛上將軍祁廷訓皆坐責降駙馬都尉王承衍石保¶
吉魏咸信各罰俸一年因詔自今職官不得輙入三司¶
公署及不得以書札徃來請托公事門吏謹察之違者¶
以吿信邢州人其母昭憲太后妺彦珪審瓊子也　西¶
<pb:KR2b0019_WYG_025-12a>¶
南蕃主龍瓊琚遣其子羅若從并諸州蠻七百三十四¶
人以方物名馬來貢¶
戊戍幸錢俶第視疾賜俶銀萬兩絹萬疋錢百萬金器¶
千兩又賜俶子惟濬惟治銀各萬兩¶
九月甲辰史館上太祖實録五十卷(實録於此月癸卯/書交州遣使江巨)¶
(瑝以方物來貢十一月庚子又書丁璿上表璿所上表/則江巨瑝與王紹祚同皆以十一月庚子至京師不言)¶
(先遣巨瑝後遣紹祚也疑實録誤實録亦自載璿所上/表不知何故如此差異當考之今且以表及㑹要等為)¶
(證此月癸卯不/書江巨瑝來貢)¶
<pb:KR2b0019_WYG_025-12b>¶
丁未京西轉運使起居舍人程能責授右賛善大夫判¶
官右賛善大夫時載責授將作監丞坐縱程徳元等於¶
部下私販竹木不以吿也　賜三司副使李符銀三千¶
兩　詔有司徧告百官凡遇朝㑹皆務恭䖍每内殿起¶
居日即須踧踖趨門雍容就列稍不端謹便當劾奏之¶
懲䙝嫚也¶
壬戍畋近郊¶
太常丞宋琪前知大通監上召歸將遂擢用為盧多遜¶
<pb:KR2b0019_WYG_025-13a>¶
所沮丙寅授都官郎中出知廣州將行對於便殿面賜¶
金紫上以藩邸舊僚不欲使之逺出因留不行尋令判¶
三司勾院　契丹以書遺豐州刺史王承羙令毋與中¶
國市馬承羙不從具奏其事契丹怒率衆掠豐州闗以¶
西部族三百餘帳¶
冬十月戊寅命萊州刺史楊重進沂州刺史毛繼羙率¶
兵屯闗南亳州刺史蔡玉濟州刺史上黨陳廷山屯定¶
州單州刺史盧漢贇屯鎭州備契丹也(繼羙玉/未見)¶
<pb:KR2b0019_WYG_025-13b>¶
甲申下元京城始張燈如中元¶
丁亥杖殺陽武縣令張希永坐與主㩁酤吏趙賛前後¶
盗取羡餘官錢二百三十四貫入已鞫之得實及賛皆¶
抵法¶
上將廵北邉己丑詔自京師至雄州發民除道脩頓¶
甲午左拾遺韋務昇責授右賛善大夫坐為陜西北路¶
轉運使日縱程徳元等於部下私販竹木不舉劾故也¶
　命馬軍都指揮使米信東上閤門使郭守贇弓箭庫¶
<pb:KR2b0019_WYG_025-14a>¶
使李斌儀鸞副使江鈞同䕶定州屯兵(守贇斌/鈞未見)　賜河¶
北縁邉行營將校建茶羊酒¶
是月始合三司勾院為一院(此據/㑹要)¶
十一月庚子朔黎桓遣牙校江巨瑝王紹祚齎方物來¶
貢仍為丁璿上表自言徇將吏軍民之情已攝節度行¶
軍司馬權領軍府事乞朝廷賜以眞命時孫全興等出¶
師既踰時上察其意止欲緩兵寢而不報¶
壬寅以夏州衙内指揮使李繼捧為定難軍留後　契¶
<pb:KR2b0019_WYG_025-14b>¶
丹冦雄州(實録本紀皆不載此事/獨契丹𫝊十一月書此)㨿龍灣堤龍猛副指¶
揮使荆嗣率兵千人力戰奪路㑹中使有至州閲城壘¶
者出郛外敵進圍之諸軍赴援多被傷嗣與其衆夜相¶
失三鼓乃突圍走莫州敵為橋於界河以濟嗣邀擊之¶
殺獲甚衆(敵據雄州他書皆不詳獨荆嗣傳/有此事今且刪脩附見更當考之)¶
丙午以秦王廷羙為東京留守宣徽北院使王仁贍為¶
大内部署樞密承㫖陳從信副之¶
己酉詔廵北邉¶
<pb:KR2b0019_WYG_025-15a>¶
壬子發京師¶
癸丑闗南言破契丹萬餘衆斬首三千餘級即以河陽¶
節度使崔彦進為闗南兵馬都部署¶
丙辰次澶州¶
丁巳次徳清軍¶
戊午駐蹕於大名府　雄州言契丹皆遁去¶
開寳末右補闕竇偁為開封府判官與推官賈琰同事¶
上琰便佞能先意希㫖偁常疾之上與諸王宴射琰侍¶
<pb:KR2b0019_WYG_025-15b>¶
上側頗稱賛羙詞多矯誕偁叱之曰賈氏子巧言令色¶
豈不愧於心哉坐皆失色上亦為之不樂因罷㑹白太¶
祖出偁為彰義節度判官至是上思見偁促召至行在¶
癸亥以偁為比部郎中時方議北征偁因抗䟽請還都¶
休士養馬徐為後圖上悦其言及至自大名以偁為樞¶
密直學士偁儀之弟也¶
十二月庚午宴從臣¶
甲戍畋近郊因以閲武賜禁軍校及衛士襦袴時禁盗¶
<pb:KR2b0019_WYG_025-16a>¶
獵有衛士獲麞違令當死上曰我若殺之後世必謂我¶
重獸而輕人釋其罪　宴從臣於幄殿¶
丁丑以鄭州防禦使楊業領雲州觀察使仍判鄭州知¶
代州事業自鴈門之㨗契丹畏之每望見業旗即引去¶
主將戍邉者多嫉之或潜上謗書斥言其短上皆不問¶
封其書付業¶
上因契丹遁去遂欲進攻幽州戊寅以保静節度使劉¶
遇充幽州西路行營壕寨兵馬部署睦州團練使田欽¶
<pb:KR2b0019_WYG_025-16b>¶
祚為都監威塞節度使曹翰充幽州東路行營壕寨兵馬¶
部署登州防禦使趙延溥為都監復命宰相問翰林學¶
士李昉扈䝉事之可否昉等上奏曰比鄙邉兵自古為¶
患乘秋犯塞徃徃有之陛下櫛風沭雨衝冐嚴凝親御¶
戎衣以攘民患蠢兹醜類畏威而逃因而剪之易於拉¶
朽况幽薊之壤久䧟敵人慕化之心倒懸斯切今若擁¶
百萬横行之衆弔一方傒后之民合勢而攻指期可定¶
其如大兵所聚轉餉是資且河朔之區連嵗飛輓近經¶
<pb:KR2b0019_WYG_025-17a>¶
蹂踐尤極蕭然雖幸遇於豐穰恐不堪其調發屬兹寒¶
冽益復罷勞况今敵衆宵奔邊陲寧肅若親廵塞下震¶
燿威容固足懼彼殘妖亦恐勞於大舉伏望申戒羽衛¶
旋斾京都善養驍雄精加訓練嚴敇邉郡廣積軍儲講¶
習武經繕脩攻具竢府藏之充溢洎閭里之富完朞嵗¶
之間用師未晚上深納其説即下詔南歸(玉壺野史載/太宗將蒐漁)¶
(陽李昉抗疏力諌其詞頗切直與此不同野史又云昉/居常奏事但雍容和婉此疏上士論駭伏後北伐果無)¶
(成太宗嘉之始厚賜之事/亦與正史不同今從正史)　命曹翰部署脩雄覇州平¶
<pb:KR2b0019_WYG_025-17b>¶
戎破虜乾寧等軍城池開南河自雄州逹莫州以通漕¶
運築大堤捍水勢調役夫數萬人拒敵境伐木以給用¶
遣五駿騎為斥候授以五色旗人執其一前有林木則¶
舉青旗煙火舉赤旗冦兵舉白旗陂澤舉黑旗丘陵舉¶
黄旗先是契丹入冦必舉狼煙翰分遣人舉煙境上敵¶
疑有伏即引去不敢近塞得巨木數萬負擔而還大濟¶
用度數旬功畢召歸潁州¶
庚辰車駕發大名府因校獵¶
<pb:KR2b0019_WYG_025-18a>¶
乙酉至京師¶
辛夘交州行營言破賊萬餘衆斬首二千三百四十五¶
級上既還京師議者皆言宜速取幽薊左拾遺直史館¶
張齊賢上䟽曰方今海内一家朝廷無事闗聖慮者豈¶
不以河東新平屯兵尚衆幽燕未下輦運為勞以生靈¶
為念乎臣每料之此不足慮也自河東初䧏臣即權知¶
忻州捕得契丹納米典吏皆云自山後轉般以援河東¶
以臣料契丹能自備軍食則於太原非不盡力然終為¶
<pb:KR2b0019_WYG_025-18b>¶
我有者盖力不足也河東初平人心未固嵐憲忻代未¶
有軍寨入寇則田牧頓失擾邉則守備可虞而反保境¶
偷生畏威自固及國家守要害増壁壘左控右扼疆事¶
甚嚴恩信已行民心已定乃於鴈門陽武谷來争小利¶
此其智力可料而知也聖人舉事動在萬全百戰百勝¶
不若不戰而勝若重之慎之契丹不足吞燕薊不足取¶
自古疆塲之難非盡由於敵國率由邉吏擾而致之若¶
縁邉諸寨撫御得人但使峻壘深溝畜力飬鋭以逸自¶
<pb:KR2b0019_WYG_025-19a>¶
處寜我致人李牧所以稱良將於趙用此術也所謂擇¶
卒不如擇將任力不及任人如是則邉鄙寜邉鄙寜則¶
輦運减輦運减則河北之民獲休息矣民獲休息則田¶
業増而蠶織廣務農積榖以實邉用且臣料敵人之心¶
固亦擇利避害安肯投死地而為寇哉臣又聞家六合¶
者以天下為心豈止爭尺寸之事角强弱之勢而已乎¶
是故聖人先本而後末安内以養外人民本也疆土末¶
也五帝三王未有不先根本者也堯舜之道無他廣推¶
<pb:KR2b0019_WYG_025-19b>¶
恩於天下之民爾推恩者何在乎安而利之民既安利¶
則逺人歛袵而至矣陛下愛民利天下之心真堯舜也¶
臣慮羣臣所聞多以纎㣲之利剋下之術侵苦窮民以¶
為功能者彼為此效相習已乆至于生民疾苦見之如¶
不見聞之如不聞歛怨速尤無大于此伏望審擇通儒¶
分路採訪兩浙江南荆湖西川嶺南河東有偽命田賦¶
歛苛重者改而正之因而利之使賦税課利通濟可經¶
乆而行為聖朝定法除其舊獘天下諸州有不便於民¶
<pb:KR2b0019_WYG_025-20a>¶
事委長吏聞奏如敢循常不以聞自當嚴加典憲使天¶
下耳目皆知陛下之心戴陛下之恵此以徳懐逺以恵¶
利民則逺人之歸可立而待也¶
國初以來犯死罪獲貸者多配𨽻登州沙門島通州沙¶
門島皆有屯兵使者領䕶而通州島中凢兩處豪强難¶
制者𨽻崇明鎮懦弱者𨽻東北洲兩處悉官煑鹽是嵗¶
始令配役者𨽻鹽亭役使之而沙門如故¶
