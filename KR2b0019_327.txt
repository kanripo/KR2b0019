# -*- mode: mandoku-view; -*-
#+TITLE: 續資治通鑑長編
#+DATE: 2015-08-24 22:24:27.635319
#+PROPERTY: ID KR2b0019
#+PROPERTY: BASEEDITION WYG    
#+PROPERTY: JUAN 卷三百二十三
<pb:KR2b0019_WYG_327-1a>¶
欽定四庫全書巻¶
　續資治通鑑長編巻三百二十三¶
　　　　　　　　　　　　　宋　李燾　撰¶
　　神宗¶
元豐五年二月癸丑朔詔中書省面奉宣㫖事别以黄¶
紙書中書令侍郎舍人宣奉行訖録送門下省為畫黄¶
受批降若覆請得㫖及入熟狀得畫事别以黄紙亦書¶
宣奉行訖録送門下省為録黄樞密院凖此惟以白紙¶
<pb:KR2b0019_WYG_327-1b>¶
録送面得㫖者為録白批奏得畫者為畫㫖門下省被¶
受録黄畫黄録白畫㫖皆留為底詳校無舛繳奏得畫¶
以黄紙書侍中侍郎給事中省審讀訖録送尚書省施¶
行三省被受勑㫖及内降實封文書並注籍門下中書¶
省執政官兼領尚書省先赴本省視事退赴尚書省申¶
明及立條法並送尚書省議定上中書省半年一進頒¶
下應速者先行應功賞並送所屬無定法者送司勲樞¶
密院軍功不在此文武官三省樞密院各置具員中書¶
<pb:KR2b0019_WYG_327-2a>¶
省非本省事舍人不書吏部擬注過門下省並侍中侍¶
郎引驗訖奏候降奏尚書省若老疾不任事及於法有¶
違者退送改注仍於奏鈔内貼事因進入六曹諸司官¶
非議事不詣諸省及過别曹應立法事本曹議定關刑¶
部覆定干酬賞者送司勲如無異議還送本曹赴都省¶
議體大者集議議定上中書省樞密院事上本院吏部¶
差注官團甲由都省上門下省有違法者退吏部以事¶
因貼奏諸稱奏者有法式上門下省無法式上中書省¶
<pb:KR2b0019_WYG_327-2b>¶
有别條者依本法邊防禁軍事並上樞密院應分六曹¶
寺監者為格候正官名日施行(舊紀書釐正三省樞密/院六曹寺監職事新紀)¶
(書頒三省樞密/院六曹條例)　詔陜西諸路應經出界死亡義勇保¶
甲人夫係本户正身者與免夏秋二税兩料　提㸃開¶
封府界諸縣鎮公事葉溫叟言諸縣夏税輸納有期方¶
行倚閣續有㫖令上三等納本色縁本色多絲綿紬絹¶
今已過時雖法許納錢而官估物價幾倍殆成空文詔¶
諸租絲綿布帛折納並依實直上價　涇原路經畧司¶
<pb:KR2b0019_WYG_327-3a>¶
乞下買馬司買四千匹赴本路許買民馬相兼給諸軍¶
從之　詔慶州嘉木扎寨以安疆為名　詔鄜延路轉運¶
司諸軍病羸隨軍出而不能歸者賜其家絹十匹¶
甲寅詔環慶路經畧司昨出界將領官所部兵除死事¶
及因傷而死外㑹計亡失數如及二分追一官二分半¶
二官三分半四官四分五官四分半六官免勒停差遣¶
依舊其降官至奉職各罷將副差遣令曾布據出界時¶
分𨽻將領官所部及失亡數并應奪官人名位以聞其¶
<pb:KR2b0019_WYG_327-3b>¶
鄜延涇原秦鳳熙河河東路取㑹亡失數凖此　詔熙¶
河路洮河與黄河通接如可作䝉衝戰艦運糧濟兵令¶
李憲計度　兩浙路轉運司言知潤州鞠眞卿侮法專¶
威寮屬不得豫議及私遣衙校過揚州問市價諭市司¶
增價糶職田米納本州衙前李誠妺踰法先支重難錢¶
與李誠已遣官推治而眞卿髙亢苛暴吏民承其積威¶
莫敢訴仍恃年老意行不顧欲望罷眞卿劾罪從之仍¶
衝替上曰刺史縣令治民為最近漢自刺史有入為三¶
<pb:KR2b0019_WYG_327-4a>¶
公者蓋重其任爾今之藩郡不過數十徃徃多不得人¶
則縣令可知也自今更宜謹擇¶
乙卯詔行營諸軍病死許子孫承塡名糧軍員下當直¶
長行曾經行營凖此其人員安排子孫補本指揮右將¶
虞候　詔涇原路轉運司築城及軍須並先本路計置¶
闕或非所産令都轉運司應副　李憲言凖勅差權涇¶
原路經畧制置使其熙河路都大經制并節制秦鳳路¶
軍馬合與不合依舊兼領陜西諸經畧轉運司合應副¶
<pb:KR2b0019_WYG_327-4b>¶
本路兵馬軍湏糧草其經畧使監司乞許臣彈劾以次¶
當職官乞許臣一面遣官劾罪陜西河東見任文武官¶
乞許臣不拘常制選委應副雖有違礙並即發遣如敢¶
占留並科違制乞差近上禁軍一指揮為牙隊詔熙河¶
經制並節制秦鳳路依舊兼令乞牙隊差神衞餘並依¶
奏　詔借撥茶場司錢四十萬緡付秦鳳經畧司市糧¶
草　裁造院言繡造儀鸞司什物欲依文思院繡扇例¶
均與在京諸尼寺宫院詔三司除三院及下西川繡造¶
<pb:KR2b0019_WYG_327-5a>¶
外募人承攬¶
丙辰文思使文州刺史内侍押班李舜舉為照管涇原¶
路經畧制置司一行軍馬兼參議軍吏大事　權知開¶
封府王安禮言本府奏斷公案御史臺一例取索竊以¶
公事已奉㫖斷方更㸃檢於體不順欲乞自今不許取¶
索從之(并十/五日)　詔殿前馬歩軍司軍前逃回首身人免¶
决嘗出界降料錢塡開封府界京東西將下節級降長¶
行仍押赴軍前宣効六軍分配車營致逺務東西窰務¶
<pb:KR2b0019_WYG_327-5b>¶
未嘗出界人並分配陜西五百里外内禁軍充本城宣¶
効六軍充牢城　詔昨興師誅乞弟今既蕩平巢穴即¶
與禽捕乞弟同功其使臣軍兵等除留戍守外餘各遣¶
歸林廣候措置新立堡寨畢回本任初廣失乞弟於納¶
江去年十二月辛未也衆十萬皆無人色官吏噎嘿不¶
能食乃令進寨追賊越七日次白崖(二十五日丙/子次白崖)又五¶
日壬午晦次老大人山山形皆刀劒立正月癸未朔上¶
老大人山乙酉次黒崖丙戍過鵶飛不到山己丑乃至¶
<pb:KR2b0019_WYG_327-6a>¶
歸徠州大小茅屋才百餘間乞弟所居則以木為之亦¶
百餘間自發納江即入叢箐無日不雨雪兵夫凍墮指¶
者十二三疾病死亡不可勝數往往取僵尸臠割食之¶
留歸徠州四日求乞弟不獲麥文昞問廣軍事當何如¶
廣曰已如朝㫖蕩賊巢穴雖不獲元惡亦當班師待罪¶
文昞乃出去年六月所受密詔云將來大兵深入討賊¶
期在梟獲元惡如已能破其巢穴及城守要害雖未得¶
乞弟萬一糧道不繼亦聽班師軍中皆呼萬嵗曰天子¶
<pb:KR2b0019_WYG_327-6b>¶
在九重明見萬里外乃定計班師癸巳發歸徠州循舊¶
寨而還是月癸丑朔次江門廣與苗時中麥文昞輕騎¶
同往樂共等處相視要害修築堡寨乃以樂共為城江¶
門為寨梅令山席帽溪皆為堡西通淯共寜逺安溪以¶
達江門東於大洲壩置堡以通納溪包括上下底蓬褒¶
等村悉居腹内皆時中及程之才初為韓存寶先事經¶
畫者也廣之進寨追賊中軍皆四出獨留疲老三百餘¶
人在寨暮夜刁斗無聲時中問廣何如廣曰既失賊當¶
<pb:KR2b0019_WYG_327-7a>¶
就死不暇䘏此耳時中曰公誤矣朝廷付公以十萬衆¶
豈可同偏裨効一死為勇耶廣乃命止追者整軍而進¶
又欲移兵討落毌部索乞弟時中曰公帥十萬衆深入¶
死地元惡既失豈可妄加無罪族帳為朝廷更生事耶¶
要當圖此十萬衆生還計耳廣從其言自納江至歸徠¶
州暴師四十餘日糧道不至乏絶時中之力居多(時中/書或)¶
(移見六月十五日時中遷官時上老大人山平蠻録在/正月一日癸未次老大人山乃去年十二月壬午晦也)¶
(實録以次老大人山在十二月二十八日庚辰舊紀書/丙辰林廣平乞弟巢穴乞弟走軍不能前廣受密詔許)¶
<pb:KR2b0019_WYG_327-7b>¶
(班師三軍歡呼曰天子明見萬/里之外廣全師以還新紀削去)　詔給涇原路經畧制¶
置司空名諸司使至内殿崇班勅告百東頭供奉官至¶
三班奉職二百三班借職至殿侍軍大將劄子三百度¶
僧牒紫衣師名勅百三司銀器二萬兩陜西買馬司馬¶
千匹其應給輜重騾橐駝令致逺等務盡數起發少府¶
監鑄蕃部本族廵檢銅朱記蕃部本族廵檢印氊帳錦¶
袍金銀帯應賜物並豫給仍給兵幕千槍五千弓三千¶
箭二十萬　詔李憲以十三日進發¶
<pb:KR2b0019_WYG_327-8a>¶
丁巳命内藏庫使慶州團練使宋用臣都大提舉修尚¶
書省(五月十三日癸巳新舊/紀並書作尚書省當考)　開封府言令文諸老㓜¶
疾病犯罪而孤貧無以入贖者取保矜放本府日决獄¶
訟應贖者多孤獨貧窮又無鄰保不免責廂廵狀以便¶
取保之文自今乞從本府審察貧乏直行放免從之¶
開封府言左右廂收留罪人數多狴牢窄隘欲乞相度¶
増展獄房添置鏁押下將作監責限一月了畢從之¶
勅榜曉諭陜西百姓等訪聞昨經西討調發丁夫隨軍¶
<pb:KR2b0019_WYG_327-8b>¶
極為不易爾後邊事更不差夫出界令各安農業(此據/朱本)¶
(以中書御筆修入墨本無之新本/已修入六月五日乙卯合參照)¶
戊午上批方今西邊用師未已其境内靈祠宜謹修崇¶
以迎福祐西嶽廟踈弊及熙州東嶽廟昨官軍之出若¶
有靈助可下呂大防苗授各選官增繕　詔殿前馬軍¶
司限外首身逃亡兵級其所亡衣甲并冒請食錢口食¶
更不根究只劾逃亡罪以聞　河東經畧司言代州聞¶
立壕堠約用役兵五百與北界分定地分若北界人夫¶
<pb:KR2b0019_WYG_327-9a>¶
數多自合對行差撥一發開立若數少合用役兵比北¶
界人數差仍只於代州縣寨剗刷應副(正月十二日/二十五日)¶
己未上批葉康直計定運糧廂兵亡慮數十萬諸處役¶
兵並權罷令諸路轉運司剗刷廂軍京東六千人京西¶
三千人河北八千人河東五千人淮南六千人并令都¶
水監刷黄汴河河清及客軍共萬三千人赴陜西團結¶
廂軍河清等並𨽻涇原路制置司　詔承議郎天章閣¶
待制河東都轉運使趙卨落天章閣待制追兩官免勒¶
<pb:KR2b0019_WYG_327-9b>¶
停知淮陽軍坐應副餽輓不如法及稽違朝㫖也卨絀¶
知相州尋即潞州置劾還至隰州遇將趙宗本尚徳王¶
從伾其下凍餒聞再戍鄜延皆讙判有棄甲而遁者自¶
隰至潞三奏請亟存恤言尤危切所親憂之卨曰吾寒¶
生上擢近侍典方面當以死報若匿情逭譴可謂忠乎¶
在河東上章凡二十四皆以兵擾民為言上意卒悟故¶
責淮陽纔半嵗復起(舊紀書己未河東都轉運使趙卨/稽違朝命乏軍興落天章閣待制)¶
(知淮陽軍/新紀不書)　提舉河北東西路保甲司言被水保甲乞¶
<pb:KR2b0019_WYG_327-10a>¶
候歸業㸃擇詔隔水之人仍就近附教勿令往來費力¶
飲食失時¶
庚申朝奉郎寶文閣侍制李承之承議郎董唐臣上編¶
排鹽法承之賜銀絹各五十唐臣減磨勘一年¶
辛酉上批新判刑部何正臣自擢置朝廷以來未嘗踐¶
履刑獄職任可改差判兵部兼知審官東院　詔董戩¶
首領結凌死其朝辭物給其子董訥芝臨占増賜絹百¶
匹¶
<pb:KR2b0019_WYG_327-10b>¶
癸亥詔沈括聞本路近奏功狀第四將下頗有漏落有¶
功之人人情甚不允貼今正用人之際功罪如此不明¶
何以使人盡力前以种諤庇䕶初奏本將不敢申明今¶
諤既離本路可以盡情伸吐卿可體問的確有功恩賞¶
未當之人保明奏聞不得少有稽滯　罷廣濟河輦運¶
司及京北排岸司移上供物於淮陽軍界計置入汴以¶
清河輦運司為名命朝奉郎張士澄都大提舉先是京¶
東路轉運司言廣濟河用無源陂水常置壩以通漕嵗¶
<pb:KR2b0019_WYG_327-11a>¶
上供六十二萬石間一嵗旱底著不行欲移人船於淮¶
陽軍界上吳鎭下清河及南京榖熟寜陵㑹亭臨汴水¶
共為倉三百楹從本司計置七十萬石上供置輦運司¶
隷轉運司嵗減船三百五十兵工二千七百綱官典三¶
十三使臣十一為錢八萬二千緡下提㸃刑獄司案實¶
以為如轉運司言京北排岸司沿廣濟河置故并罷之¶
(七月二十日七年八月十九/日元祐元年三月十九日)　崇信軍節度使開府儀¶
同三司華隂郡王宗旦卒車駕臨奠輟視朝二日贈太¶
<pb:KR2b0019_WYG_327-11b>¶
尉勝王諡恭孝聽以旌節牌印葬及葬又為輟朝喪終¶
又詔曰宗旦嘗侍仁宗講讀其後典司宗籍十有六年¶
畏法寡過己推恩諸子幼子右内率府副率仲曖可遷¶
右監門衞率府率(新紀書華隂郡王/宗旦薨舊紀不書)　李憲奏姚麟久¶
更邊任兼有材武乞除熙河蘭㑹路鈐轄於蘭州駐劄¶
如知蘭州李浩赴制置司即令麟權知蘭州從之(密記/十一)¶
(日事麟改涇原鈐轄/在正月二十二日)¶
乙丑詔熙河路經畧都總管司至路分都監並加蘭㑹¶
<pb:KR2b0019_WYG_327-12a>¶
二字(元祐四年八月己/亥改㑹字為岷)　詔李憲看詳軍中功優賞輕¶
者以聞　熙河經畧安撫司言定西城不住有賊馬殺¶
畧商人廵邏戍卒并聞衙頭指揮不任入漢界任便刼¶
盗詔李憲羌人之性畏彊凌弱若不令守將相度機便¶
却往酬殺將為憚怯啓侮不已則賊計得逞道路愈致¶
艱虞可速與指揮¶
丙寅知延州龍圖閣待制沈括知永興軍龍圖閣待制¶
吕大防並為龍圖閣直學士括本路出兵守安疆界應¶
<pb:KR2b0019_WYG_327-12b>¶
副邊事有勞大防以鎮安所部協力邊事故也　詔河¶
北緣邊州軍保甲與兩輸户連接者更不起教雖緣邊¶
而無兩輸户處不用此令　詔興州防禦使仲騑罰俸¶
一季坐非理燔灼人面也仲騑有妾騫始售其直數十¶
萬間被酒灼敗其面因訴於官督歸其直知開封府王¶
安禮曰妾之所以直數十萬者以善姿首也今灼敗之¶
則無能自鬻此與炮烙何異乃奏於上請勿復其直并¶
厚譴之以為戒上曰仲騑魯王之裔席寵怙勢鮮克由¶
<pb:KR2b0019_WYG_327-13a>¶
禮朕以近戚故毎優假之比聞被按踧踖如不容且相¶
戒毌敢犯卿今朕為卿罰其俸則過於受譴矣(此據王/安禮行)¶
(狀増入行狀以仲騑為令騑/誤也十一月二日當并此)¶
丁卯詔武昌軍留後同知大宗正宗惠進封江夏郡王¶
知大宗正武勝軍留後宗晟同知大宗正(新紀書封宗/惠為郡王舊)¶
(紀不/書)　詔昨遣師問罪夏國其西蕃董戩亦遣親信首¶
領部勒兵馬來濟軍威事功可紀董戩見議䇿勲其立¶
功首領亦當推賞委苗授遣人因般擦告諭董戩鄂特凌¶
<pb:KR2b0019_WYG_327-13b>¶
古果莊　詔提舉熙河等路弓箭手營田蕃部共為一¶
司隷涇原路制置司許奏舉勾當公事官一員凖備差¶
使使臣三員給公使錢千緡　詔官品卑而任職事官¶
品髙若議請減隔一等者聽從髙品隔二品以上應議¶
者請應請者減　史館修撰曽鞏言竊考舊史髙句驪¶
自朱䝉得紇升骨城居焉號曰髙句驪因以髙為氏歴¶
漢至唐髙宗時其王髙藏失國内徙聖歴中藏子徳武¶
安東都督其後稍自為國元和之末嘗獻樂工自此不¶
<pb:KR2b0019_WYG_327-14a>¶
復見於中國五代同光天成之際髙麗王髙氏復來貢¶
而失其名長興三年乃稱權知國事王建遣使奉貢因¶
以建為王建子武武子昭昭子伷伷弟治治弟誦誦弟¶
詢相繼而立盖自朱䝉至藏可考者一姓九百年傳二¶
十一君而失國其後復自為國而名及世次興廢之本¶
末與夫王建之所始皆不可考王氏自建至伷四王皆¶
傳子自治至詢三王皆傳弟詢自天聖八年來貢至熙¶
寜三年今王徽來貢其不見於中國者盖四十有三年¶
<pb:KR2b0019_WYG_327-14b>¶
今陛下仁聖文武聲教之盛東漸海外徽所遣使方集¶
闕下盖髙句驪文字之國其使者宜知其國之君長興¶
壞本末名及世次欲乞詔諭典客之臣問自徳武之東¶
也其後何以能復其國何以復失之嘗傳幾君其名及¶
世次可數否王建之所以興者何繇其興也自建始歟¶
建之先已有興者歟自天聖至熙寜四年十三年之間¶
而徽復見於中國其繼詢而立者歟豈其中間復自有¶
繼詢者歟徽於詢為何屬如其言可論次足以補舊史¶
<pb:KR2b0019_WYG_327-15a>¶
之闕明陛下徳及萬里殊方絶域前世有不能致者慕¶
義來廷故能究知四夷之事非聲教之所被者逺不能¶
及此下畢仲衍仲衍以所與使人崔思齊李子威語來¶
上其所知不詳於鞏所論著也所可紀者新羅百濟内¶
亂王建遂合三韓易髙氏姓誦於治為逺宗王徽詢之¶
子也又云髙氏聖歴元和間事皆有記録三韓自有史¶
元和中獻樂兩部盖唐樂鄉樂也上曰蠻夷歸附中國¶
者固亦不少如髙麗其俗尚文其國主頗識禮義雖逺¶
<pb:KR2b0019_WYG_327-15b>¶
在海外尊事中朝未嘗少懈朝廷賜予禮遇皆在諸國¶
之右近日進伶人十數輩且云夷樂無足取者止欲潤¶
色國史爾安燾等出使其國中館伴乃與上節人從庭¶
下相揖盖以其國主與燾均禮故也　御史臺言刑察¶
案於開封府取索公案本府稱已凖朝㫖奏決公案不¶
許御史臺取索看詳公事未結案雖有人論訴不許取¶
索已結案係奏斷本府又奏乞不許取索公案則是事¶
在官司而所行稽違許人赴臺理訴乃為空文若訪聞¶
<pb:KR2b0019_WYG_327-16a>¶
官司鍜鍊人罪出入刑名既無案巻則無從考察深恐¶
六察之法文具實隳詔令開封府送公案與御史臺¶
秦鳳路提㸃刑獄康識言熙河路四州軍弓箭手開拓¶
之初所借牛種借助等錢及承地認欠之數近諸州軍¶
依例檢舉督索縁逐人欠在軍前方此休養望令倚閣¶
候嵗豐日依料次送納詔與展限二年¶
己巳詔開封府六曹官任滿減磨勘一年　詳定編修¶
諸司勅式所言國家大禮曰南郊曰明堂曰祫饗曰恭¶
<pb:KR2b0019_WYG_327-16b>¶
謝曰籍田曰上廟號今若止以明堂祫饗南郊三事共¶
為大禮式則恐包舉未盡兼明堂祫饗南郊難以并合¶
一名須用舊文離修為式恭謝籍田歴年不講諸司案¶
檢散亡今若此類大禮斟酌修定又緣典禮至重品式¶
或有未具則奉行之際恐致廢闕牴牾以此未敢修擬¶
詔恭謝籍田據文字可推考者修定　詳定編修諸司¶
勅式所言本朝每遇大禮皆循故事分使典領宰臣為¶
大禮使兩制兩省分領四使今朝廷正官皆備乞更不¶
<pb:KR2b0019_WYG_327-17a>¶
差五使從之(舊紀書己巳釐大禮事於/有司各共其職罷五使)　上批諸保丁¶
合給弓弩未得周遍致萃於保正家看守妨占人丁聞¶
甚苦之其團教保丁弓弩弦箭令軍器監依數疾速支¶
足　詔陜西弓箭手闕額人數疾速以本家少壯餘丁¶
補塡如無即於客户内㨂選刺充其陣亡該承替自如¶
法　近臣有言朝廷當力行節儉者上曰為政有道顧¶
理財何如爾節儉非帝王之事也儉者家行而已故禹¶
克勤于邦克儉于家諸侯儉不中禮猶見刺於詩為天¶
<pb:KR2b0019_WYG_327-17b>¶
下者豈以節儉為能事哉(此據朱史朱史自注云以中/書時政記修入不知近臣是)¶
(何姓名/當考)¶
庚午詔沈括方用兵未艾正當愛惜財用其新復城寨¶
尤宜百端省費乃可萬全保據無虞當無事時切勿妄¶
增戍守兵馬一則傷財一則疲力今一方邊計悉責在¶
卿一有闕誤必正典刑凡事惻怛勿為推責便文之計¶
　詔朱崖軍生黎户乞歸順其令張頡審計所宜不得¶
生事　詔鄜延路經畧司聞緣邊防拓將下士卒頗有¶
<pb:KR2b0019_WYG_327-18a>¶
逃歸者勘㑹是實嚴行收捕為首人陵遲處斬餘並斬¶
訖具人數以聞　提舉汴河隄岸司言下水空船私載¶
大理寺引律不坐有害本司課利乞自今下水船私載¶
者並依私載法從之(朱本削去云/事小不書)¶
癸酉曲赦梓州路諸州軍應緣瀘州軍事廂禁軍並與¶
特支錢縁軍事工役人夫並放今年夏秋税及一料役¶
錢死事之家量與給賜本路及鄰路縁軍事被差及科¶
配將佐士卒有功者及文武隨軍應副軍期有勞並保¶
<pb:KR2b0019_WYG_327-18b>¶
明以聞其因傷不任征役者衣糧並全給若因戰亡沒¶
及病死之家正兵及召募人有借請受并欠負主典少¶
欠損壞隨軍官物非侵盗並除放(十月丙寅可考舊紀/書赦梓州路緣軍事)¶
(被役者蠲其/税賦新紀同)　詔西蕃邈川首領西平軍節度押蕃落¶
等使董戩封武威郡王賜金束帯一銀器二千兩色絹¶
紬三千匹嵗增賜大綵五百匹角茶五千斤鄂特凌古為¶
肅州團練使果莊甘州團練使森摩乾展伊州刺史各¶
賜金束帯一銀器二百兩綵絹三百進奉使李察勒沁¶
<pb:KR2b0019_WYG_327-19a>¶
廓州刺史增嵗賜茶綵有差青宜結果莊止稱果莊阿¶
令骨稱阿里骨(新紀書封董戩為武/威郡王舊紀不書)　詔知樞密院門¶
下中書侍郎同知樞密院尚書左右丞為定班班次以¶
是為差　詔河東路提㸃刑獄承議郎集賢校理黄廉¶
降一官坐不按省本路諸司及朝廷所賜金帛數言去¶
歲出界所亡財用軍器兵夫不可勝計增事張皇奏乞¶
降進納宣勑及令民納粟釋罪也(四年十月十二日廉/奏請云云廉行狀庭)¶
(堅作更當/考詳增入)　開封府言永興秦鳳等路當行方田準朝¶
<pb:KR2b0019_WYG_327-19b>¶
廷取税賦最不均縣先行嵗不過一縣若一州及五縣¶
不得過兩縣緣府界十九縣比一州事體不同似此推¶
行十年乃定請自今年嵗方五縣送司農寺以為便民¶
遂從之¶
乙亥分命輔臣祈雨　詔聞京西路多有河東陜西亡¶
卒州縣官司皆不誰何可委本路監司專提舉所在搜¶
捕依在京已斷法配本路開封府界差王得臣京西差¶
馬琉仍降在京已斷配指揮　提舉河北隄防司言大¶
<pb:KR2b0019_WYG_327-20a>¶
河自恩州臨清縣西傾側向東入御河衝刷河身深濬¶
至恩州城下水行湍悍御河隄下闊不能吞伏水勢今¶
相度欲趁河水未漲以前下手閉塞併歸大河詔如不¶
礙漕運及灌注塘濼即依所奏施行(并三月二/十七日)　提舉¶
河北路保甲司言兩路團教場當用錢六十萬緡乞支¶
闕額禁軍及耆户長等役錢詔提舉保甲司具析支使¶
名件以聞　鄜延路經畧司言準朝㫖涇原路制置司¶
奏乞下諸路團結編排人馬並聽追呼起發鄜延路土¶
<pb:KR2b0019_WYG_327-20b>¶
兵弓箭手二萬五千内歩人二萬騎五千蕃兵騎千合¶
用馬萬匹本路馬數不足乞朝廷差發馬五千匹詔人¶
兵依數起發内騎兵蕃兵各選有馬三千人餘闕馬人¶
候到涇原路令制置司填又奏本路九將合用輜重人¶
若許差義勇保甲即乞早降指揮及衣甲器械昨軍回¶
亡失損壞極多朝廷給轉運司黑漆弓跳鐙弩各二萬¶
衲襖萬四千旗五千乞輟起本路詔輜重人令涇原路¶
制置司差發所乞軍器依奏　熙河路都大經制司言¶
<pb:KR2b0019_WYG_327-21a>¶
相度通逺軍去定西城路為便乞自努扎堡以西隷通¶
逺軍康古寨以北隷蘭州從之　張世矩乞不拘常制¶
選有心力使臣代不得力廵檢從之　詔陜西諸路日¶
者頻有西賊入宼宜令逐路經畧司嚴誡城守密伺賊¶
馬所在悉行討戮即毋為輕易致落姦便¶
丙子承議郎集賢校理檢詳樞密院户房刑房文字梁¶
燾知宣州未行改京西路提㸃刑獄以上批燾可與一¶
東南監司差遣故也(上批據三月/十三日御集)　詔陜西逐路近頻¶
<pb:KR2b0019_WYG_327-21b>¶
有西賊入界刼畧邊民委鄜延環慶秦鳳熙河蘭㑹路¶
經畧司選兵將使臣度輕重大小隨宜讎復　詔前知¶
澶州韓瓙都水監丞張次山蘇液北外都水丞陳祐甫¶
判都水監張唐民主簿李士良都水監勾當公事錢曜¶
張元卿罰銅有差大小吳埽使臣各追一官勒停澶州¶
通判幕職官臨河濮陽縣令佐並衝替本路監司劾罪¶
以去嵗河決不能救䕶提舉也　詔沈括聞西賊聚兵¶
宥州聲言來塞門保安軍界應接投來南界山羌未知¶
<pb:KR2b0019_WYG_327-22a>¶
虚實可於元管并新附屬羌中多方覊察勿致隱姦出¶
入不意有害邊民　潁昌府言準朝㫖應軍前逃亡人¶
限一月自首免罪勘㑹至陜西路以東首者皆私越潼¶
關或黄河法不許首詔能限内首者免越度關津罪¶
渤泥國遣使入貢(新紀書此依實/録舊紀附年末)　知秦州吕公孺言¶
經畧司常平錢斛法以救恤屬蕃弓箭手之類今所存¶
甚少望特權借提舉司錢斛相兼支俵仍展至三月詔¶
權借錢斛五千貫石　岳州昭烈靈妃封孝靈妃以知¶
<pb:KR2b0019_WYG_327-22b>¶
岳州李觀言靈妃羅氏女父為秦鐵官溺死尸不得女¶
蹈水俱沒里民祀之後唐天成中已嘗冊贈故也¶
丁丑上手詔答文彦博曰自逺相見忽經兩年春暄卿¶
比平安前繼閲所論關中事宜甚悉至誠惻怛之意非¶
累朝心膂之臣憂國如家之深曷能惓惓如此寤寐忠¶
嘉不忘乎懷朕渉道日淺昩於知人不能圖任將帥以¶
天錫可乗之時上為祖宗殄滅一方世讎深用厚顔爰¶
自六年還塞將士已憚勞黎民已告病今日之勢豈復¶
<pb:KR2b0019_WYG_327-23a>¶
可逺舉深入哉惟固境自全而已近特命於涇原制置¶
者第使之城數亭障制虜衝軼耳非復有前日圖也所¶
以張大其名若入討之為者蓋兵法有之用而示之不¶
用不用固有示之用耳庶或可震之來威尋盟則朝廷¶
因得復覊縻之也想卿有一體均休戚之誠諒已悉其¶
措置大槩今因貽慶行故兹示諭彦博尋以劄子稱謝¶
曰臣伏䝉聖恩以臣奏陳西事特令臣男貽慶特賜手¶
詔一道并傳宣撫問者仰奉聖訓伏增感懼切念臣衰¶
<pb:KR2b0019_WYG_327-23b>¶
老不才荷陛下恩禮之厚舉朝無比惟知竭盡忠懇粗¶
伸補報昨以西夏擾邊王師伐罪雜羌既已退縮大兵¶
尚屯邊徼師之善志允當則歸因是奏陳上干宸聽庶¶
幾狂瞽粗裨萬一豈謂愚臣過計難窺陛下聖謨天機¶
固深睿算默定基命宥密逺猷克壯乃生靈莫大之幸¶
實宗社無窮之福加以睿光曲照上徳兼容迂陋芻蕘¶
亦被矜采臣無任感戴欣幸之至(此據文彦博集増入/彥博論關中事附四)¶
(年十二月末答詔最係要切不知史官何/以不書當考六月五日並九月末可證此)¶
