# -*- mode: mandoku-view; -*-
#+TITLE: 續資治通鑑長編
#+DATE: 2015-08-24 22:24:27.406139
#+PROPERTY: ID KR2b0019
#+PROPERTY: BASEEDITION WYG    
#+PROPERTY: JUAN 卷三百十五
<pb:KR2b0019_WYG_319-1a>¶
欽定四庫全書¶
　續資治通鑑長編巻三百十五¶
　　　　　　　　　　　　　宋　李燾　撰¶
　　神宗¶
元豐四年八月乙卯朔以西上閤門使提舉永興秦鳯¶
等路義勇保甲兼提㸃刑獄狄詠權環慶路副總管東¶
上閤門使英州刺史秦鳯路副總管姚麟權涇原路副¶
總管遇出界狄詠髙遵裕姚麟與劉昌祚俱行　詔近¶
<pb:KR2b0019_WYG_319-1b>¶
發開封府界第四將赴南平軍援彭孫如已到瀘州止¶
令副將張誡分兵一半往南平軍聽彭孫節制　詔中¶
書自今堂選並歸有司(兩紀並書罷中書/堂選闕悉歸吏部)　詔學士院¶
降勅榜付都大經制瀘州蠻賊林廣曉諭乞弟今朝廷¶
再命將帥總領大兵至界進討旁近生蠻部族元非入¶
冦之人横遭誅戮許乞弟出降當免罪如乞弟迷執如¶
故即行誅殺(八月七日九月/十三日可攷)上謂輔臣曰自來邊探多¶
不得實如瀘南興師人多言旁邊百里内林箐險阻道¶
<pb:KR2b0019_WYG_319-2a>¶
路難進今得走馬奏大兵至落始兠村乃有良田萬頃¶
頗多積穀其林箐乃在數百里外去邊百里之間探報¶
尚且如此乃知傳聞多不足信昔趙充國願至金城圖¶
上方畧馬援聚米爲山川蓋傳聞不如一見耳¶
丙辰詔蠲河北東路災傷州軍今年夏料役錢詔自南¶
北通和以來國信文字差集賢院學士蘇頌編類頌因¶
進對上曰朝廷與契丹通好歲久故事儀式遺散者多¶
毎使人生事無以折正朕欲集國朝以來至昨代州定¶
<pb:KR2b0019_WYG_319-2b>¶
地界文案以類編次爲書使後來得以稽據非卿不可¶
成然此書浩繁卿自度幾歲可畢頌曰願盡二年因令¶
置局於樞宻後㕔仍辟官檢閲文字　知南平軍莊宅¶
副使魏從革言領兵至栗子園得楊光震羅氏鬼主等¶
状已擊銅鼔㑹部族首領指天地爲誓不得助乞弟惟¶
助大朝詔彭孫相度應接翌日丁巳䕫州路轉運司言¶
從革開路還至生界爲獠賊射殺詔差梓䕫路鈐轄髙¶
遵治副貳彭孫同提舉捉殺瀘州蠻賊詰問射殺魏從¶
<pb:KR2b0019_WYG_319-3a>¶
革是何蠻賊及死傷人數以聞始彭孫迫從革以六月¶
四日大暑深入開路爲獠賊伏弩所中彭孫自恐失律¶
乃言轉運司糧運不繼從革回軍督運故没於賊云(此/月)¶
(二十七日又十二月二十二/日又明年七月十六日可考)　詔應出界戰兵除家糧¶
外各支口食米二升并鹽菜錢　又詔已令李憲等取¶
日近與董戩期約乘便同擊夏賊今董戩約八月半出¶
兵其熈河路都大經制司至今未奏措置進兵次第令¶
依前詔若小稽緩致誤師期必正軍法并下同經制通¶
<pb:KR2b0019_WYG_319-3b>¶
直郎馬申等　先是种諤既被㫖招納夏人賊中覺之¶
有願歸漢者悉爲酋長所制或逼之内徙不使近塞又¶
亟出兵以索降人諤曰諸羌欲降而弗得非應接之使¶
敗約失機則反爲吾敵矣是日丙辰(初二/日)諤先帥兵駐¶
綏德城外遣諸將招納賊盛兵禦我力戰敗之(日記二/十五日)¶
(己夘所書事據范育誌諤墓日案魏従革條事連次日/已類記之此三條又係丙辰  事故下復以丁巳另起)¶
丁巳上批諸路乞馬朝廷歲入有限無可應副戰騎所¶
繫甚大平日尚不可闕以待四方之用况今軍興尤爲¶
<pb:KR2b0019_WYG_319-4a>¶
要急可督提舉陜西買馬監牧郭茂恂速措置招買往¶
來諸場督趣又詔熈秦鳯買馬場以馬價畫一付經沁伊¶
達木凌節等令使回入蕃告諭(又詔以本/志増入)　河東都轉¶
運使陳安石言自來軍興差夫運糧骨肉相送號泣於¶
道路傳逹朝廷多䝉嗟惻爲之中罷今師行般糧廂兵¶
不足不免差夫必存故態伏乞體察詔河東諸州軍城¶
寨等處並以義勇代壯城廂軍盡數以給饋運尚不足¶
即於縁邊差夫　詔京東西路諸州近以起發將兵累¶
<pb:KR2b0019_WYG_319-4b>¶
陳乞増兵廵守朝廷以所在兵有數多已寢而不報縁¶
州郡實有負山帶海姦盗所窺亦不得不過爲之慮可¶
令長吏等多方招募其招補新入與免貼軍并差出一¶
年庶應募者衆稍補廵守之缺開封府界亦委都監招¶
募¶
戊午王中正言乞行遣麟府路文字以措置麟府路軍¶
馬司事爲名行遣鄜延等三路文字以照管鄜延環慶¶
涇原三路軍馬司爲名從之　沈括种諤言定八月壬¶
<pb:KR2b0019_WYG_319-5a>¶
戌八日出師及追張世矩等領麟府路兵㑹於寧星和¶
市詔沈括等已奏定九月吉日兼諸路差發將兵軍噐¶
並未齊集令种諤等未得輕易出兵悉依前詔并指揮¶
張世矩依去月癸丑詔時諤已出兵次綏德城矣¶
己未上批今進兵畫一中既除去先下興州者總節度¶
將來四路兵出界所向自如更無人誰何中書樞宻院¶
可更審議於是中書樞宻院言王中正已措置麟府路¶
兼照管鄜延環慶涇原三路欲令總兵官與中正議定¶
<pb:KR2b0019_WYG_319-5b>¶
方得進兵乃詔兵馬出界後並聽中正節制　秦鳯路¶
經畧使曽孝寛言本路止有五將一將先差往甘谷城¶
防托今凖朝㫖李憲熈河兵馬分擘不足更抽秦鳯四¶
將臣本州及諸城堡寨亦當極邊乞留合存將兵上批¶
昨吕惠卿沈括相繼已委官與經畧司措置戰守兵馬¶
各有分定經畧司已同保明委無未盡未便事理何因¶
孝寛復有此奏令具析以聞(此用御集刪修究竟如何/本傳云兵卒不徙當考八)¶
(月五日令孝寛分析十一月九日孝寛徙/河陽朱本簽貼云宻院進呈不行削去)　王中正言¶
<pb:KR2b0019_WYG_319-6a>¶
乞移開封府界第一將兵赴臣麾下并七月以前逃亡¶
自歸並許帶行及乞下王克臣選兵二萬人詔府界第¶
一將已至鄜延中正所乞不行餘皆從之内選兵令王¶
克臣先選於河外不足即以次於近裏將分貼差其後¶
詔移第一將與之¶
庚申史館修撰曽鞏兼同判太常寺詔鞏專典史事更¶
不預修兩朝史上曰修史最爲難事如魯史亦止備録¶
國史待孔子然後筆削司馬遷材足以開物猶止記君¶
<pb:KR2b0019_WYG_319-6b>¶
臣善惡之跡爲實録而已王珪曰近修唐書褒貶亦甚¶
無法上曰唐太宗治僣亂以一天下如房魏之徒宋祁¶
歐陽修軰尚不能闚其淺深及所以成就功業之實爲¶
史官者材不足以過其一代之人不若實録事迹以待¶
賢人去取褒貶爾　荆湖北路轉運司言已招懐辰州¶
上溪州蠻當漸築城堡縁本屬生蠻地全藉兵威彈壓¶
辰州雄畧指揮今戌桂州乞追回應副防托上批荆湖¶
北路作應副沅州謝麟於歸明蠻界置堡寨民力已困¶
<pb:KR2b0019_WYG_319-7a>¶
逺輸豈堪更有作興轉運司既止承准朝命招安遂乃¶
妄意謀立城柵若不嚴與誡約則希功小人浸淫越職¶
爲國生事宜令髙鏄分析後鏄上言昨與轉運使孫頎¶
權知荆南王臨同乞招諭上溪諸蠻量益戌兵所貴諸¶
蠻即降遂謀築寨縁前奏已開陳故有此請詔釋之¶
上批陜西諸路見議攻討然守禦之備亦不可懈深慮¶
將帥日夜講求出戰之具思慮或有疎畧宜申敕處分¶
令日夕戒嚴其畫定人兵戰具修整畢備毋得稍有缺¶
<pb:KR2b0019_WYG_319-7b>¶
弛又批今日鄜延走馬承受奏西賊犯綏德城本城殺¶
逐退散其有功之人速依格推賞外獲級者毎級加賜¶
絹十匹自今應邊寨殺獲准此　髙遵裕乞降空名敕¶
告宣劄紫衣師號敕度僧牒詔更給敕告宣頭劄子八¶
百五十紫衣師號敕度牒八百環慶路經畧司乞續支¶
袍帶錦綺等詔續給公服百象笏七十錦綺衣著令釗¶
援取㫖編排又金帶三十交椅水罐手巾筒水义子各¶
五十傘百及軍噐監給雜綵轉光旗三百¶
<pb:KR2b0019_WYG_319-8a>¶
辛酉後苑房廊所言取蔡河南房廊屋并舊左騏驥院¶
地修蓋寄囤蔡河賈人穀及堆垜六路百貨從之(朱本/簽云)¶
(事小削去元豐二年十月四日泗州初置三年二十/四日京城外置此月十五日宋用臣與馮景事可考)¶
提舉河東路義勇保甲兼提㸃刑獄司言准轉運司牒¶
已定太原府代州等義勇保甲運糧草詔河東都轉運¶
司依近降指揮止於邊近河外州軍差撥毋得於鄰接¶
北界州軍仍具析因何全不思慮措置乖失以聞　鄜¶
延路走馬承受楊元言西賊二萬餘人於無定河臨川¶
<pb:KR2b0019_WYG_319-8b>¶
堡出戰斬獲首級上批朝廷於諸城寨未嘗侵犯夏國¶
未知有何道理輙領大兵入冦縁所定師期尚逺宜下¶
鄜延路經畧司令保安軍牒宥州詰問庶使彼辭愈曲¶
我師出境其名益直(新舊紀辛酉夏人冦臨川堡詔董/戩㑹兵伐之蓋追書也又失事實)¶
(今不/取)　手詔李憲得所奏以團結漢蕃軍馬分置將佐¶
部分陣隊審定出兵所向及計度賊屯重兵之所且論¶
諸道進師首尾之勢甚善然閫外之事朝廷屬在將帥¶
趨利避害固難居中預度惟爾臨敵自圖擇之茍能奮¶
<pb:KR2b0019_WYG_319-9a>¶
張威武鼓勵三軍之士徑指梟巢與諸將合力俘執醜¶
類然後退視各郡居要害者城而守之是爲上䇿若大¶
本未殄顧未有闢地守之之術或謀置城賊中必是自¶
貽患悔切宜審之其他制賊方畧或攻或守雖千百爲¶
無不可者所有秦鳯一路已有指揮俾爾兼總節制可¶
便宜施行軍中所須已命有司一一應副　詔中書樞¶
宻院近已降敕榜許乞弟親出投降今來師期在近若¶
便分布兵馬謀爲進討慮乞弟驚疑不肯出降令林廣¶
<pb:KR2b0019_WYG_319-9b>¶
宻行相度若止留軍馬五七千人選委得力将官一兩員¶
總領防托邊界如乞弟決不出降徐行討捕所有林廣¶
彭孫并其餘軍馬並行勾回如此施行於邊防有無不¶
便仰具指實利害以聞(宻記八月七日中宻同/被㫖九月十二日可攷)　雄州¶
言涿州牒蔚州稱雙井新寨鋪邊吏妄遮止北人不令¶
於壕北過往請詰邊吏及擅越疆界人等罪詔河東提¶
㸃刑獄黄亷往代州定驗北人有無侵越舊界及邊人¶
有無侵北界地樵採具圖以聞(吉先邊防具注在十一/月五日明年正月十二)¶
<pb:KR2b0019_WYG_319-10a>¶
(日又二十五日又二月六日可攷黄亷行状八月麟府/軍興兼權轉運判官又差定代州地界亷條具分析爲)¶
(十二寨圖以進且言建議者以分水畫界恐地勢不能/盡然啟外人心失中國險固其後遼人果責分水之言)¶
(包取兩不耕地據有形勝下/臨雁門父老於今以爲恨)　又詔河東轉運司河東¶
應於今來軍興所行事件常切審謹不得張皇漏露所¶
有邊近地界州軍如不係干照去處不得一例行下及¶
仰選擇吏人行遣如能謹宻候事了日優與酬奬仍覺¶
察體量部吏傳報張皇者勘劾以聞¶
壬戌樞宻院編到自郭稹而下至沈括等二十七番泛¶
<pb:KR2b0019_WYG_319-10b>¶
使䇿并目録總三十一䇿進呈乞降本院禮房檢用施¶
行詔令進入(宻記二十七/番泛使當考)　朝散郎直龍圖閣曽肇言¶
伏覩修定官制即百司庶務既已類别若以所分之職¶
所總之務因今日之有司擇可屬以事者使之區處自¶
位叙名分憲令版圖文移案牘訟訴期㑹總領循行舉¶
明鈎考有革有因有損有益有舉諸此而施諸彼有捨¶
諸彼而受諸此有當警於官有當布於衆者自一事以¶
上本末次第使更制之前習勒已定則命出之日但在¶
<pb:KR2b0019_WYG_319-11a>¶
奉行而已蓋吏部於尚書爲六官之首試節而言之其¶
所總者選事也流内銓三班東審官之任皆當歸之誠¶
因今日之有司擇可屬以事者使之區處自令僕射尚¶
書侍郎郎中員外郎以其位之升降爲其任之繁簡使¶
省書審決某當屬尚書侍郎某當屬令僕射各以其所¶
屬預爲科别如此則新命之官不煩而知其任矣曹局¶
吏員如三班諸房十有六諸吏六十有四其所别之司¶
所𨽻之人不必盡易惟當合者合之當析者析之當損¶
<pb:KR2b0019_WYG_319-11b>¶
者損之當益者益之使諸曹所主因其舊習如此則新¶
補之吏不諭而知其守矣憲令版圖文移案牘訟訴期¶
㑹總領循行舉明鈎考其因革損益之不同與有舉諸¶
此而施諸彼有捨諸彼而受諸此有當警於官布於衆¶
者皆前事之期莫不考定如此則新出之政不戒而知¶
其叙矣夫新命之官不煩而知其任新補之吏不諭而¶
知其守新出之政不戒而知其叙則推行之始去故取¶
新所以待之者備矣其於選事如此旁至於司封司勲¶
<pb:KR2b0019_WYG_319-12a>¶
考功當𨽻之者内服外服庶工萬事當歸之者推此以¶
通彼則吏部之任不待命出之日聞而後辨推而後通¶
也試即吏部而言之體當如此其於百工庶職素具以¶
待新政之行者臣之妄意竊以謂無易此也夫然則體¶
雖至大而操之有要事雖一變而處之有素一日之間¶
官號法制鼎新於上彛倫庶政率行於下内外逺近雖¶
改視易聽而持循安習無異於常詔送詳定官制所¶
藉田司言近奉詔均種諸穀水陸皆備本以待車駕臨¶
<pb:KR2b0019_WYG_319-12b>¶
幸夏秋以來九穀皆稔觀麥視禾臨幸儀注恐未修講¶
欲乞令大臣先案視修建崇飾至於西成穡事將畢遣¶
近臣觀穫稻凢有剏興未合典禮之事因而講議不報¶
　是日种諤遣諸將出界遇賊破之斬首千級(此事實/録見二)¶
(十五日己卯今掇出附此本傳云諤帥軍次綏德城遣/将出師招納賊禦於境上戰敗之斬首干級朝廷以諤)¶
(先期輕出命還師延安改命諤及麟府事並聽王中正/節制出界遇賊當即是初二日丙辰所書賊益兵禦我)¶
(力戰破之同此一事也欲詳記諤軍行次/第故復著此仍以傳所云斬首干級繫之)¶
癸亥詔魏從革爲獠賊所射自是從革失備不繫用兵¶
<pb:KR2b0019_WYG_319-13a>¶
輕重委彭孫更詳酌如南平軍路實可進討即措置詳¶
審而往或道路艱梗難趨賊巢穴亦速具利害以聞朝¶
廷必不以前後異同爲罪¶
乙丑上批已指揮秦鳯一路兵付李憲節制深慮經畧¶
司猶宿留不肯依應調發誤熈河軍期可再下都大經¶
制司依詳朝廷屬任之意便從節制處分　上批熈河¶
路已列定兵馬必須照應董戩所約師期出界蕃中出¶
兵與否無可爲據宜令經略司選使臣一二人入蕃軍¶
<pb:KR2b0019_WYG_319-13b>¶
照驗仍約鄂特凌古遣首領一二人來與官軍同出庶彼¶
此分明不悞大事　罷環慶路副總管姚麟兼第一將¶
從經畧司髙遵裕奏也　知延州沈括言曲珍八月丙¶
辰於西界大里河北接應西界首領額琳等十餘人并¶
家屬數百口牛羊䭾馬近八千已赴安定堡外有投來¶
首領見於西界招呼元結約人户來降(八月丙辰初二/日也括奏或附)¶
(初二日种諤/次綏德城後)　彭孫言乞從瀘州合江縣納溪九支池¶
便路討乞弟候破蕩畢驅率楊光震部族討捕生獠以¶
<pb:KR2b0019_WYG_319-14a>¶
報魏從革之寃從之後一日罷之(事在乙亥/二十一日)¶
丙寅涇原路經畧司言應副軍行戰守等事乞權許便¶
宜指揮詔本路措置事稍大奏候朝㫖如小事礙常法¶
許一面施行鄜延環慶河東路經畧司熈河路都大經¶
制司措置麟府路兵馬司依此　先是詔遣宿衛七將¶
之師戌鄜延已再頒矣而鎮兵未嘗有所賚沈括以謂¶
禁兵雖重而爲國守邊無歲不戰者鎮兵也賞賚不均¶
此召亂之道乃矯詔賜鎮兵錢數萬緡而封藏詔書以¶
<pb:KR2b0019_WYG_319-14b>¶
驛聞不數日復馳驛詔括曰樞宻院漏行頒書頼卿察¶
事機不然幾擾軍政自此事不獲聞者得以專制蕃漢¶
將卒自皇城使以降皆得承制補受(此據沈括自誌附/見丙寅日當考十)¶
(一日丙午劉惟簡乞/均賜病還軍士當攷)　詔諸路進討行營漢蕃兵惟可¶
使之出力破賊毋令小費私財委李憲髙遵裕王中正¶
常切照管體當舉動大小進兵逺近量給所費令足用¶
外人常有霑潤又不可過爲姑息　詔王中正將來大¶
兵出界慮遼人亦遣兵征討或爲援助或於境上自防¶
<pb:KR2b0019_WYG_319-15a>¶
若與諸路兵相遇即先遣使臣說諭或移文以夏國内¶
亂囚制國王不知存亡朝廷回賜賀同天節并遣使賜¶
生日等物無人承受鄜延路累牒問宥州皆不報近又¶
累犯邊朝廷遣兵問罪與北朝不相干渉如阻隔進兵¶
或先犯官軍方得應敵令中正宻掌之　詔鄜延環慶¶
涇原河東路經畧司并總兵官熈河路都大總制司應¶
副措置事如有乖失令逐路轉運司具以聞　詔定州¶
髙陽闗真定府路安撫司河東路經畧司河北河東縁¶
<pb:KR2b0019_WYG_319-15b>¶
邊安撫司宻戒沿邊州軍與北界應干邊防事一切皆¶
循常毋得輙創生更改　又詔入内省選差使臣二人¶
自京分詣陜西沿邊麟府等路於遞鋪内選可充急脚¶
遞鋪兵對換不堪走轉文字之人仍相度鋪分地里遥¶
逺去處添置腰鋪　又詔河東陜西諸路轉運司及同¶
經制馬申等應副軍興各已分撥錢物自可擘畫計置¶
其須至於民間賃借等事件即仰明給價直不得直行¶
科率仍常切撫存人户務令安靜無致騷擾如有措置¶
<pb:KR2b0019_WYG_319-16a>¶
乖失令提刑提舉司宻具事由聞奏當議重行廢黜有¶
失覺舉與同罪　是日韓存寳伏誅(七月十九日詔誅/存寳八月十二日)¶
(乃伏/法)¶
丁卯殿前副指揮使武泰節度使盧政卒輟視朝臨奠¶
之贈開府儀同三司　館閣校勘邢恕爲史館檢討從¶
曽鞏請也　詔諸路應投來首領等令邊臣宻問以夏¶
國變亂及今㸃集屯聚處所動息以聞　詔歩軍副都¶
指揮使邕州觀察使太原府路副都總管劉永年赴闕¶
<pb:KR2b0019_WYG_319-16b>¶
供職主管歩軍都指揮使兼主管馬軍司¶
己巳馬軍副指揮使金州觀察使燕逹爲殿前副都指¶
揮使武康軍節度使(舊紀書逹爲節/度使新紀不書)　詔白馬縣復爲¶
滑州𨽻京西繫浮梁葺城壘宜得幹劇之人以朝請大¶
夫周革知州奉議郎蘇注通判州事如速辦無擾事畢¶
優與推恩(兩紀並書復滑州熈寧五年八月五日/廢滑州以白馬韋城昨城三縣𨽻開封)　都¶
大提舉汴河隄岸宋用臣言本司沿汴及京城所房廊¶
地並召人僦納官課紙紅花麻布酵行皆𨽻本所爲堆¶
<pb:KR2b0019_WYG_319-17a>¶
垜場令馮景拘攔賣紙及送紙行班文昌於開封府侵¶
奪課額欲乞據本司已立逐行外餘令馮景拘攔所貴¶
課額各辦詔八月以前已賃隄岸司及京城所房堆垜¶
物在地者更不起遣餘無得妄拘攔騷擾行市(朱本簽/貼云事)¶
(小刪去新本已復存之可見當時雖小事神宗必親剖/判也三年十月四日泗州初置堆垜場三年二月二十)¶
(四日置京城堆垜場/是月七日又置蔡州)¶
庚午廣西經畧司言交阯入貢百五十六人比舊制増¶
五十六人上批宜令據今已到人數赴闕今後准此(新/紀)¶
<pb:KR2b0019_WYG_319-17b>¶
(書交阯入貢附年末舊/紀乃於五年年末書之)　沈括奏乞近便處發三兩將¶
兵應副呼使上批昨降指揮止爲招到並邊部族少壯¶
從軍老小等從便近城寨安存其大兵出界後降附部¶
族若盡徙内地人情必不樂從少壯自當驅以隨軍老¶
小等即其地撫之如此内徙人數必不猥多守禦人數¶
足以照管可劄付沈括种諤依詳施行　權發遣環慶¶
路經畧司髙遵裕言准宻院劄子降營陣法臣究覽雖¶
知梗概尚恐未諭深㫖欲望一諳曉營陣使臣付臣詢¶
<pb:KR2b0019_WYG_319-18a>¶
訪營陣出入竒正相生之要令乘驛前來詔燕逹選諳¶
曉營陣使臣一人申樞宻院¶
辛未河東路經畧司言王中正未到本路間有西人投¶
降未審許與不許收接詔河東路經畧司如有西界投¶
來人口令逐處守臣分布於穩便城寨安存給食仍宻¶
察奸詐　髙遵裕言覘知西界大㸃集欲遣兵擁遏賊¶
鋒詔遵裕累奏本路兵馬噐械未備令候齊集依約定¶
期日進兵毋得妄動如有人口來追逐犯境即照㑹七¶
<pb:KR2b0019_WYG_319-18b>¶
月壬寅指揮　上批開封府界教成大保長已放散多¶
日以次團教之法久未推行聞以無弓弩温習甚有退¶
惰者蓋劉琯獨力生疎未有倚仗辦事可令狄諮不妨¶
見領河北職事兼權王中正提舉開封府界保甲時中¶
正奉使河東陜西故也(劉琯提舉府界保甲在四年三/月狄諮先以二年十一月提舉)¶
(府界保甲三年六月改提舉河/北西路義勇保甲兼提㸃刑獄)¶
壬申詔録故知南平軍魏從革三子一人爲三班奉職¶
二人爲借職　詔樞宻直學士權三司使李承之落樞¶
<pb:KR2b0019_WYG_319-19a>¶
宻直學士爲寳文閣待制知汝州坐奏請濮州墳所遺¶
直院與陳留縣開福寺對易既得㫖其姪孝伯詐増制¶
書立牓欲取開福常住入墳院爲僧所訟承之虛稱元¶
乞易寺乃臣從兄給事中致仕徽之所奏下大理根治¶
而徽之亦言承之與子孝伯陳乞院額以致人言承之從¶
臣敢欺聖聽乞直貶黜如臣言有不當亦甘坐罪開福¶
院額乞下陳留縣依舊濮州更不剏院時承之兄龍圖¶
閣直學士肅之知鄆州亦言大理寺鞫承之奏請寺額¶
<pb:KR2b0019_WYG_319-19b>¶
濮州舊遺直院殿宇尚在兼父祖墳營在彼遂乞以陳¶
留所廢開福院額於濮州復舊院或慮未盡情理望别¶
差官根治詔遣開封府其後改送御史䑓承之坐報上¶
不實及遣吏詗獄事故有是責(事始在二月二十一日/戊申舊紀書樞宻直學)¶
(士三司使李承之奏易墳寺不/實降爲寳文閣待制知汝州)　手詔沈括近據本路¶
及諸路探報賊人聚兵在縁邊對壘今諸將以种諤驅¶
迫使不量衆寡直入賊境招納既不能招致又甚虧損¶
威重致賊測知漢兵淺深頼今諸將稍知形便不致冒¶
<pb:KR2b0019_WYG_319-20a>¶
險深去可速料事機如未可前宜且迤邐還据漢地庶¶
諳知山川道徑曲折曉夜易爲斥堠控禦初种諤以鄜¶
延兵先招納夏人是月丙辰次綏德城壬戌分遣諸將¶
出界遇賊破之朝廷以諤輕出遂命諤聽王中正節制¶
(此實録二十五日所書因詔諤完養士氣依王中正議/定期日與諸路協力進討遂附此今移入十八日詔沈)¶
(括以諤不能招致虧損威重之後蓋十八日詔猶有責/諤輕出意至二十五日并二十六日則已稱諤未爲失)¶
(謀既稱諤未爲失謀則令諤聽中正節制必在十八日/非二十五日以後也故自二十五日移入十八日更須)¶
(詳考/之)¶
<pb:KR2b0019_WYG_319-20b>¶
癸酉詔馬申胡宗哲兼權管勾熈河秦鳯路轉運判官¶
公事其行移文字並以熈河秦鳳路轉運司爲名¶
乙亥鄜延路經畧司言保安軍遣人齎牒宥州據順寧¶
寨申西界驛路自界首把口人及民户盡起發赴近裏¶
公牒無憑交割詔鄜延路經畧司更不移牒(六月二十/七日令保)¶
(安軍牒/宥州)　林廣言乞指揮彭孫且在南平軍枝梧即日¶
邊事詔近彭孫奏欲取瀘州合江路討賊縁本路已屬¶
林廣進兵路分今以彭孫權涇原路鈐轄速領本軍赴¶
<pb:KR2b0019_WYG_319-21a>¶
渭州聽髙遵裕節制(事在十一/月乙丑)¶
丙子詔中書降敕牓曰西南蕃羅氏鬼主下蠻首領沙¶
取省都大經制瀘州蠻賊公事林廣奏沙取令趙二以¶
状來言今落莫部已與沙取議乞弟投降事其有都掌¶
已遣人往諭降人稱我止依十州例與我税賦更不以¶
兵隨乞弟及沙取令蒲成等宻來言若乞弟不降即領¶
都掌等往掩殺今沙取若能諭乞弟早降朝廷當厚加¶
爵賞如有未肯降沙取能掩殺赴官即賞真金五百兩¶
<pb:KR2b0019_WYG_319-21b>¶
銀五千兩錦帛五百匹綵絹五千匹更當優加官爵其¶
下得力蠻兵賞鹽萬斤牛百頭如殺到乞弟以下蠻兵¶
每級賞絹二十匹夷兵十五匹小首領三十匹大首領¶
六十匹其逐處部族都大頭領亦重賞委沙取撫諭都¶
掌等部族頭領早出投降即依十州例令輸税賦及厚¶
賞錦袍銀綵等　涇原路經畧司言將來如盡出境即¶
本路守禦人至少乞於近裏發三兩將赴本路詔髙遵¶
裕詳酌除先分畫定守禦人外更量留兵馬防托具所¶
<pb:KR2b0019_WYG_319-22a>¶
留數以聞¶
丁丑河東路經畧司言豐州弓箭手沈興等二人爲西¶
人所執已牒理索詔諸路已議進兵攻討其嚴飭邊備¶
如有擄去人口更勿行牒　沈括奏曲珍言西賊欄截¶
糧草殺獲首級上批鄜延路近邊諸將出界今已漸抽¶
回其有斬獲賊首及傷中之人宜速推賞以伸信士卒¶
可下經畧司并下种諤候諸將回入漢地即從行司專¶
差官厚以酒食犒賞漢蕃將士所招頭首如當補授即¶
<pb:KR2b0019_WYG_319-22b>¶
書填空名宣劄給付河東依此　上批近差措置麟府¶
路軍馬王中正兼管鄜延環慶涇原軍馬止謂未出界¶
以前與逐路帥臣將官議定進兵月日及軍行所向其¶
出界後王中正止令遵禀宣命節制鄜延一路諸將兵¶
其環慶涇原朝廷自專委髙遵裕節制中正更不當干¶
預慮中正未審宣命出界之後猶欲節制涇原環慶之¶
師致分畫責任臨時攙搶令王中正細詳宣命施行毋¶
得侵越俟先下興靈方依畫一總六路軍馬節制(近差/中正)¶
<pb:KR2b0019_WYG_319-23a>¶
(兼管延慶渭三路要見的日或止縁种諤/先出故有此指揮此在二十五日己卯)　是日李憲¶
總領七軍至西市新城遇賊約二萬餘騎官軍掩擊敗¶
之擒首領三人殺獲首領二十餘人斬二千餘級奪馬¶
五百餘匹(是日丁丑八月二十三日也自九月五/日戊子移入此要見諸路降兵先後耳)¶
戊寅詔涇原路經畧司本路兵悉出界更不赴涇原其¶
本路兵當用糧草丁夫令髙遵裕牒涇原轉運司照㑹¶
　詔已指揮將來出界涇原兵聽髙遵裕節制縁涇原¶
廣濶利進大兵本路止是團結諸將未嘗益兵出戰軍¶
<pb:KR2b0019_WYG_319-23b>¶
馬不名慮出界遇賊難驅逐令遵裕相度以環慶兵取¶
涇原路㑹合或以涇原兵從環慶路㑹合出界進討所¶
貴氣勢益壯易以破賊所當用丁夫糧餉計㑹兩路轉¶
運司應副¶
己卯詔給度僧牒千買木修景靈宫諸神御殿　种諤¶
言諸將已有功還乞早降朝㫖同日進師詔昨降指揮¶
合諸路期約進兵一舉撲滅賊巢近种諤先行招納遣¶
諸將淺攻各有斬獲之勞未爲失謀今師期不逺其務¶
<pb:KR2b0019_WYG_319-24a>¶
完養士氣依王中正議定期日與諸路協力進討(實録/於此)¶
(又書初种諤以鄜延兵先招納夏人是月丙辰次綏德/城壬戌分遣諸將出界遇賊破之朝廷以諤輕出遂命)¶
(諤受王中正節制今移入/十八日壬申削此不書)　鄜延路經畧使沈括言乞¶
明立約束畫定人馬留本路防守不許差出外别乞差¶
准備應援軍馬詔令沈括留兩將軍馬防托或种諤出¶
界未見次第即不許追呼如已㨗須兵馬分頭討定部¶
族若來勾抽不得占留¶
庚辰詔鄜延麟府兵出界招納已回斬獲有勞並賜特¶
<pb:KR2b0019_WYG_319-24b>¶
支錢上批據种諤奏分遣出界淺攻諸將皆㑹已追兵¶
回駐並遣諸寨朝廷昨於諸路大發師徒本候齊集與¶
逐路邊兵併力擇時鼓行覆賊巢穴不爲焚蕩塞上微¶
小族帳驅畧甌脱守望羌人所以近累丁寧誡敕俾遵¶
已定師期今淺攻之兵既量有應接降人凡戰又能小¶
㨗及斬獲賊庭酋長即歛兵歸亦未失計仰种諤更推¶
明朝廷賞罰鼓勵士心全養氣力以俟師期成就大功¶
　詔熈河路李憲等八月辛未與董戩人馬期㑹攻討¶
<pb:KR2b0019_WYG_319-25a>¶
夏賊縁鄜延路師期尚在九月下旬之初令李憲等如¶
兵馬出界遇賊已見克㨗即進兵深討若賊兵阻遏未¶
可長驅即擇控要便於饋運之所權立營寨以伺諸路¶
師期首尾相應　又詔李憲今來舉動不同凡敵圖人¶
百年之國甚非細事茍非上下畢力將士協心曷以共¶
濟須不惜爵賞鼓勵三軍之氣使冒鋒摧敵若能初戰¶
取功則其他迎刃而解矣宜勿吝金帛旌拊戰士茍有¶
以激發衆心皆可便宜從事朝廷惟務滅賊其他固無¶
<pb:KR2b0019_WYG_319-25b>¶
愛惜　王中正种諤奏涇原環慶㑹兵取靈州渡討定¶
興州麟府鄜延先㑹夏州候兵合齊進取懐州渡討定¶
興州乞下涇原環慶遵守從之　是日李憲駐兵努扎¶
谷(九月十二/日乙未奏)¶
辛巳修國史院編修官趙彦若言與司馬光同修百官¶
公卿年表成十巻并臣修成宗室世表三巻詔進入後¶
並送編修院賜銀絹有差光仍降詔奨諭　䕫州路轉¶
運司言准提舉捉殺司送到射殺魏從革獠賊木八等¶
<pb:KR2b0019_WYG_319-26a>¶
已付南平軍根治詔轉運判官席汝明考實以聞¶
壬午權判都水監李立之言准朝㫖小呉決口不閉令¶
臣經畫臣自決口相視河流至乾寧軍分入東西南塘¶
次入界河於劈地口入海通流無阻今檢計當修立東¶
西隄防計役三百十四萬四千工詔知制誥知諫院舒¶
亶度支副使直史館寋周輔再相視檢計　詔升南京¶
青登鄧鄆曹齊洺濮州有馬軍教閲廂軍及真定府北¶
寨勁勇環州下蕃落未排定指揮並爲禁軍　佛泥國¶
<pb:KR2b0019_WYG_319-26b>¶
遣使入貢佛泥不入貢者九百餘年矣(兩紀並附年末/明年十二月二)¶
(日使人乃歸舊紀既於此年末書佛泥入/貢明年年末又書蓋重出也新紀已削去)¶
