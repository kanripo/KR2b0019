# -*- mode: mandoku-view; -*-
#+TITLE: 續資治通鑑長編
#+DATE: 2015-08-24 22:24:19.453597
#+PROPERTY: ID KR2b0019
#+PROPERTY: BASEEDITION WYG    
#+PROPERTY: JUAN 卷四十九
<pb:KR2b0019_WYG_053-1a>¶
欽定四庫全書¶
　續資治通鑑長編巻四十九¶
　　　　　　　　　　　　　宋　李燾　撰¶
　　眞宗¶
咸平四年六月辛丑朔詔以近畿數郡春雪損桑令京¶
朝官分徃察視蠲其正税其縁科等物無令折納絲帛¶
壬寅命知制誥梁顥薛映共詳中外章疏¶
癸夘太常丞直集賢院梅詢上言邇者朝廷遣使减省¶
<pb:KR2b0019_WYG_053-1b>¶
天下冗吏今三司摠括諸路計省十九萬五千八百二¶
人惜費養民足資治本請付史館從之¶
己酉殿中丞直史館樂黄目上言曰從政之源州縣為¶
急親民之任牧宰為先今朝官以數任至知州簿尉以¶
兩任入縣令雖功過易見而能否難明臣欲望自今審¶
官院差知州銓曹注縣令候各及三二十人一次引見¶
依唐開元二年故事於御前試時務策一道察言觀行¶
取其才識明於吏理逹於教化者充選其有不分曲直¶
<pb:KR2b0019_WYG_053-2a>¶
罔辨是非者或黜之釐務或退守舊資如此則官得其¶
人事無不治矣上頗嘉其好古然不果行黄目史子也¶
庚戌上溪州刺史彭文慶等來貢方物¶
先是京朝官授逺地及縁邊知州通判朝辭日許升殿¶
時多有以細務干聽覽者壬子始令奏聽朝㫖得報乃¶
許升殿¶
癸丑以兵部郎中史館修撰韓援為秘書少監知洛陽¶
縣援擢置史館才數月自以年廹遲暮乞知西京赤縣¶
<pb:KR2b0019_WYG_053-2b>¶
為歸休之計上憐而許焉¶
甲寅詔諸路轉運使副自今薦舉官屬當歴任無贓私¶
罪及條其績効以聞異時擢用不如舉狀者連坐之¶
丁巳詔東川民田先為江水所汎者除其賦從王欽若¶
之請也¶
初黄州境二虎鬭其一死食之殆半羣鷄夜鳴經月不¶
止仲冬震雷暴作知州刑部郎中王禹偁手䟽言之且¶
引史記天官書洪範五行傳為證上亟命中使乗驛勞¶
<pb:KR2b0019_WYG_053-3a>¶
問醮禳之又詢於日官言守土者當其咎上惜禹偁才¶
名即命徙知蘄州至未逾月卒戊午訃聞上甚嗟悼之¶
厚賻其家賜一子出身禹偁詞學敏贍時所推重丰裁¶
峻厲以直躬行道為己任遇事敢言雖履危困封奏無¶
輟嘗云吾若生元和時從事於李絳崔羣間斯無媿矣¶
又為文著書師慕古昔多渉規諷以是不容於流俗故¶
累登文翰之職尋即罷去焉¶
庚申上謂輔臣曰軍國之事無鉅細必與卿等議之朕¶
<pb:KR2b0019_WYG_053-3b>¶
未嘗專斷卿等各宜無隱以副朕意也¶
壬戌停修江州廬山太平興國觀常州張公山洞靈觀¶
以旱故也¶
丙寅對兵部尚書張齊賢于崇政殿凡數刻¶
丁卯詔諸路州縣有學校聚徒講誦之所並賜九經¶
戊辰出陣圖示宰相上曰北戎冦邊常遣精悍為前鋒¶
若扞禦不及即有侵軼之患今盛選驍将統領别為一¶
隊遏其奔衝彼既挫鋭而退餘則望風不敢進矣敵又¶
<pb:KR2b0019_WYG_053-4a>¶
好遣騎兵出陣後斷糧道可别選將領數萬騎殿後以¶
備之　初田錫知泰州幾三年不得代錫乃上章自陳¶
即詔歸闕屢召對言事嘗奏曰陛下治天下以何道臣¶
願以皇王之道治之舊有御覽但記分門事類臣願抄¶
略四部别為御覽三百六十巻萬幾之暇日覽一巻又¶
采經史要切之言為御屏風十巻寘扆坐之側則治亂¶
興衰之事常在目矣上善其言詔史館以羣書借之仍¶
免其集賢校讎之職每成數巻即先進内錫言臣所撰¶
<pb:KR2b0019_WYG_053-4b>¶
書每五日具草一巻檢討舛互冩為淨藁已七八日大¶
率十年絶筆臣慮朝廷俾臣涖事或委一郡授一職不¶
若使臣常以皇王之道致主於堯舜也陛下春秋鼎盛¶
好古不倦若師皇王之道日新厥德十年之内必致太¶
平臣雖衰邁得見其時私幸足矣即先上御覽三十巻¶
御屏風五巻手詔褒荅之(按田錫集五月八日召對請/修書二十六日進草藁降詔)¶
(奨諭不得其時/今附見六月末)¶
秋七月庚午朔詔河朔餽運勞民斯甚今轉運使差減¶
<pb:KR2b0019_WYG_053-5a>¶
徭役勿致流徙¶
壬申丹流眉國主多預機遣使打古馬副使打臘判官¶
劄皮泥等九人來貢方物其國東北距廣州百三十五¶
程自是始通也¶
甲戌以左侍禁閤門祗候焦守節為閤門通事舎人故¶
事閤門無通事舍人通事舍人𨽻中書省其長一人判¶
四方館謂之館老如抽赴閤門祗應者則兼稱閤門祗¶
候今直授閤門通事舍人始更舊制矣(天禧二年十/二月可考)¶
<pb:KR2b0019_WYG_053-5b>¶
丙子封劔州梓潼神濟順王為英顯王初王均反王師¶
攻成都忽有人登梯衝呼曰梓潼神遣我來九月二十¶
日城陷爾輩悉當夷戮賊衆射之倐忽不見果及期而¶
克於是守臣以其狀聞故有是命¶
己夘邉臣言契丹謀入冦以山南東道節度使同平章¶
事王顯為鎮定髙陽闗三路都部署天平節度使馬歩¶
軍都虞候王超為副都部署殿前副都指揮使保靜節¶
度使王漢忠為都排陣使殿前都虞候雲州觀察使王¶
<pb:KR2b0019_WYG_053-6a>¶
繼忠為都鈐轄西上閤門使韓崇訓為鈐轄顯仍兼定¶
州超鎮州漢忠髙陽闗都部署¶
庚辰詔王顯領河北都轉運使王超副之王繼忠韓崇¶
訓同其事超初赴行營顯候于郊外超下馬望拜上聞¶
之以為將帥有讓甚嘉焉¶
乙酉申命諸州禁競渡　令太常禮院定禡祭儀付王¶
顯等¶
戊子知審刑院趙安仁判大理寺韓國華議刑失中命¶
<pb:KR2b0019_WYG_053-6b>¶
户部侍郎張雍知制誥梁顥代之¶
甲午契丹主子耶律隆慶下内四友班首兼北宫都博¶
田鳳容及其弟從夀來降補鳳容為三班奉職恩賜有¶
差¶
戊戌斬三司軍將趙永昌永昌素凶狠無行督運江南¶
所為多不法知饒州韓昌齡亷得其贓狀及違禁事移¶
於轉運使馮亮坐决杖停職遂撾登聞鼓訟昌齡與亮¶
訕謗朝政仍偽刻印作亮等求觧之狀詔下御史臺鞫¶
<pb:KR2b0019_WYG_053-7a>¶
問上察其詐引於便殿臨訊之仍召前饒州録事叅軍¶
楊傑證其事永昌屈服遂戮之釋亮不問而昌齡以他¶
過貶郢州團練副使中外之人仰上明斷罔不相賀(韓/昌)¶
(齡楊傑/未見)¶
己亥以㑹州刺史伽裕勒為保順郎将蘓家族齊都爾齊白¶
馬族宻香威伊特族多香並為安化郎將　詔淄青齊州¶
及河北經蕃冦蹂踐處貢舉人許免取觧¶
先是江浙荆湖廣南逺地應强盗及持仗不死者并部¶
<pb:KR2b0019_WYG_053-7b>¶
其屬至京師多殞於道路是月詔自今止决杖黥面配¶
所在五百里外本城¶
八月庚子朔蠲陵州崇楊等六井逋鹽三萬四千斤¶
李繼遷遣其牙將來貢馬猶稱所賜姓名然抄刼邉部¶
益甚上以邉臣玩冦朔方餉道愈艱辛丑命兵部尚書¶
張齊賢為涇原儀渭邠寧鄜延保安鎮戎清逺等州軍¶
安撫經略使知制誥梁顥副之即日馳騎而徃(齊賢本/傳云清)¶
(逺軍䧟乃命齊賢出使盖誤矣賊/䧟清逺在九月二日此時未也)¶
<pb:KR2b0019_WYG_053-8a>¶
石隰州副都部署唐州刺史王杲受詔部軍儲赴河西¶
逗撓不進壬寅責授千牛衛將軍¶
丙午大風上遣健歩於近郊取禾穗視之皆無所傷(實/録)¶
(載是日蠲潭州民所負牛租已並書/在三年李允則被奨語時今不復出)¶
戊申上出環慶清逺軍至靈州地圖指示輔臣曰一昨¶
戎人所掠部族邉臣奏不以實又指靈州西榆林大定¶
曰戎人多據此路慿髙以瞰王師盖恃夐逺難於追襲¶
復指天澗路曰楊瓊嘗言此路徃靈州險而有水可保¶
<pb:KR2b0019_WYG_053-8b>¶
無患然將帥顧方略如何耳又曰邉臣奏糧儲芻粟大¶
有備呂䝉正曰國家貿易商貲以實邉農人不擾而西¶
鄙足用盖上策也¶
己酉復親試制舉人得成安縣主簿丁遜舒州團練推¶
官孫僅入第四等並為光禄寺丞直集賢院秘書丞何¶
亮懐州防禦推官孫暨入第四次等以亮為太常博士¶
暨為光禄寺丞遜湖州人也(遜湖州人/據登科記)¶
壬子上觀稼北郊宴射於含芳園都人望見乗輿抃躍¶
<pb:KR2b0019_WYG_053-9a>¶
稱萬嵗呂䝉正曰車駕逰幸百姓歡呼如此物情不可¶
强致盖陛下臨御五年務行仁䘏所以中外感悦上曰¶
下民但不擾之自然快樂䝉正又曰今秋大稔太平無¶
事時和年豐即為上瑞上曰朕以邉事未寧勞民供饋¶
盖不獲已也茍能選將練兵驅攘戎冦使不敢侵掠則¶
近邉之民亦獲安泰矣　咸平初太常丞陳堯佐為開¶
封府推官坐言事切直貶潮州通判潮去京七千里民¶
俗鄙陋堯佐至州修孔子廟作韓愈祠堂率其民之秀¶
<pb:KR2b0019_WYG_053-9b>¶
者使就學時張氏子年十六與其母濯於惡溪為魚所¶
噬堯佐以謂昔韓愈患鱷之害以文投溪中而鱷為逺¶
去今復害人不可不除卒使捕得更為文鳴鼓於市而¶
戮之潮人以比韓愈三嵗召還獻詩數百篇大臣亦稱¶
其文學於是命直史館(歐陽修墓碑云堯佐貶潮其所/言事盖人臣所難言者不知何)¶
(事當考據堯佐集戊戌冬/貶潮州戊戌咸平元年也)¶
甲寅御史中丞趙昌言奏近者審刑院大理寺斷事乖¶
當其主判既已罷絀詳斷官亦宜别加慎擇自今復然¶
<pb:KR2b0019_WYG_053-10a>¶
者請嚴示懲罰授以逺官又天下大辟斷訖皆録欵聞¶
奏付刑部詳覆用刑乖當者並加按劾惟開封府未嘗¶
奏案或斷獄有失止罪原勘官吏而知府判官推官檢¶
法官皆不及責則何以辨明枉濫表則方夏望自今如¶
外州例施行從之昌言又請凡有罪被問不即引伏者¶
許令追攝詔先以聞¶
己未直史館劉䝉叟獻宋都賦述國家受命建號之地¶
宜建都立祖宗之廟上嘉納焉命史館檢討故事以聞¶
<pb:KR2b0019_WYG_053-10b>¶
甲子職方員外郎秘閣校理丹陽吳淑上言諸路所納¶
閏年圖當在職方收掌近者並納儀鸞司伏以天下山¶
川險要皆王室之秘奥國家之急務故周禮職方氏掌¶
天下圖籍又詔土訓以夾王車漢祖入關中蕭何獨收¶
秦圖籍由是周知險要豈可忽而不顧哉請令以今閏¶
所納圗並上職方又州郡地理犬牙相入向者獨畫一¶
州地形則何以傅合他郡望令諸路轉運使每十年各¶
畫本路圗一上職方所冀天下險要不窺牗而可知九¶
<pb:KR2b0019_WYG_053-11a>¶
州輪廣如指掌而斯在從之¶
丙寅李繼遷率衆攻清逺軍知軍劉隱監押丁賛等分¶
兵拒守(隱賛俱/未見)¶
上以巴蜀遐逺時有冦盗丁卯命户部員外郎直史館¶
曽致堯太常博士王朂供備庫使潘惟吉通事舍人焦¶
守節分徃川峽諸州提舉軍器察官吏之能否致堯誤¶
留詔書於家惟吉教致堯上言渡吉栢江舟破亡之以¶
自解致堯曰為臣而欺其君吾不忍為也乃上書自劾¶
<pb:KR2b0019_WYG_053-11b>¶
釋不問其後惟吉入見禁中道蜀事具言致堯所以自¶
劾者上嗟嘆久之惟吉美弟之子也(王朂未見王鞏雜/記云潘惟吉乃周)¶
(世宗子太祖不殺令美養/之此事甚美當考詳附載)¶
是月陜西轉運使劉綜請於浦洛河建城為軍上曰比¶
亦有獻此議者然既立城郭又須屯兵屯兵不多冦來¶
不可出戰止於閉壁自守則軍城之立未見其利也宰¶
臣呂䝉正曰聖慮所及深得理要願罷其請從之　三¶
司置拘收司以判磨勘司官兼領之¶
<pb:KR2b0019_WYG_053-12a>¶
九月己巳朔詔鎮定兵馬分屯近地以省糧運時課者¶
言敵猶在炭山未遽南牧故也　知封駁司陳恕請鑄¶
本司印詔如有封駁事取門下省印用之因遂改知封¶
駁司為兼門下封駁事¶
庚午清逺軍都監叚義踰城叛降于李繼遷(叚義/未見)¶
癸酉環州言蕃族威布等先為李繼遷所掠今徙帳來¶
歸詔給近地閑田處之　慶州言地再震　太子中舍¶
張宗誨獻屯田論三篇召試舎人院賜進士及第宗誨¶
<pb:KR2b0019_WYG_053-12b>¶
齊賢子也¶
先是上遣使諭㫖於靈環清逺十州軍駐泊副都部署¶
鄜州觀察使楊瓊曰賊若冦清逺及青崗白馬寨即合¶
軍與戰於是繼遷頓積石河長圍清逺清逺屢走間使¶
詣瓊請濟師瓊將悉出兵為援鈐轄内園使馮守規都¶
監崇儀使太原張繼能曰敵近重兵在前則後無以繼¶
不可畢徃乃止命副部署海州團練使潘璘都監西京¶
左藏庫副使劉文質率六千人赴之且曰伺我之繼至¶
<pb:KR2b0019_WYG_053-13a>¶
瓊頓慶州逗留不行乙亥繼遷親鼓其衆攻清逺南門¶
其子阿伊克攻北門堙壕橋以進城遂䧟時瓊又遣鈐轄¶
尚食使嚴州刺史李讓(李讓/未見)領精卒六百人赴之已不¶
及矣賊踰支子平泊清崗城下瓊與守規繼能始出師¶
其行甚緩及聞清逺䧟益怯賊進至望梅原知環州西¶
京左藏庫副使順州刺史王懷普(懷普/未見)廵青崗寨謂瓊¶
曰此寨水泉逺不可多屯師師少即不可守願棄之瓊¶
等相與合謀焚糧廪芻積兵仗驅寨中老幼以出瓊即¶
<pb:KR2b0019_WYG_053-13b>¶
退師保洪德寨賊勢浸盛未嘗與交鋒也(清逺軍䧟是/此月七日其)¶
(它皆附見盖不/得其的日故也)¶
或言永興軍副部署齊州團練使濮人錢守俊老病不¶
任職壬午召為左領軍衛大將軍　以國子監校勘官¶
前知永年縣劉士元為大理寺丞南宫侍教南宫北宅¶
有侍教自此始(本志云大中祥符二年又有侍教之名/按劉士元已見於咸平四年九月矣本)¶
(志或誤也大中祥符二年二月乂命李頌時大/雅為南北宅侍教非事始矣劉士元未詳邑里)¶
丙戌翰林學士承㫖宋白等上新修續通典二百巻詔¶
<pb:KR2b0019_WYG_053-14a>¶
付秘閣仍賜宴以勞之賜器幣有差其書重複猥穰大¶
為時論所非卒不傳布上尋欲改作亦弗果也¶
先是詔國子祭酒邢昺等校訂周禮儀禮公羊榖梁傳¶
正義丁亥昺等上其書凡一百六十五巻命模印頒行¶
賜宴國子監並加階勲於是九經䟽義悉具矣　江南¶
轉運使馮亮言舊敇犯銅禁者七斤而上並處極法奏¶
取勑裁多䝉减斷然待報踰時頗成淹緩請别定刑名¶
以為永制詔自今滿五十斤以上奏裁餘遞减之¶
<pb:KR2b0019_WYG_053-14b>¶
戊子以除名人胡旦為通州團練副使旦自流所遇赦¶
至闕下頗不檢慎故授以冗秩¶
己丑知寧州石熙政上言昨清逺軍失守盖朝廷素不¶
留意因請授兵三五萬上曰西北邉事朕何嘗一日忘¶
之今熙政所言盖外任不知耳宜賜詔奬其敢言知樞¶
宻院事周瑩等曰陛下求理從諫憂邉䘏民之心雖童¶
穉亦當知之至於城壘失守乃將帥非才耳熙政豈得¶
如此悖慢上曰儻罪之則人誰敢言矣¶
<pb:KR2b0019_WYG_053-15a>¶
庚寅詔陜西民家出一丁號保毅軍給資糧與正兵分¶
戍守城壘遣御史吳蒨與轉運使同主其事凡六萬入¶
千七百九十五人其縁邉軍士先選中者並升為禁軍¶
號保㨗(咸平元年初置秦州極邉保毅事見年末吳蒨/奏所得保毅數實録在明年正月己酉今并書)¶
辛夘麟府卓羅副部署曹璨率熟户兵邀擊李繼遷輜¶
重於唐龍鎮西栁撥川殺獲甚衆生擒其大校四人¶
冬十月己亥朔上謂呂䝉正等曰選衆求材誠非易事¶
朕常孜孜詢訪冀有所得向來於軍校中超擢八九人¶
<pb:KR2b0019_WYG_053-15b>¶
委以方面其間王能魏能頗甚宣力陳興張禹珪亦稱¶
有聞䝉正等曰才難求備今㧞十得五有以見陛下知¶
臣之明也王能定陶人時知靜戎軍魏能時知威虜軍¶
陳興衛南人時為石隰州部署禹珪嘗歴洺瀛霸三州¶
兼鈐轄鐸之子也(禹珪今任考之弗得因/具載所歴更須檢詳耳)　上語近臣¶
曰近者慶州地再震昨司天奏熒惑犯輿鬼秦分野當¶
有災宜戒邉將以靜鎮之且上天垂象示戒惟慮不知¶
今既知之可不恐懼修省知樞宻院王繼英曰妖不勝¶
<pb:KR2b0019_WYG_053-16a>¶
德上曰朕何德可恃同知樞宻院陳堯叟曰天文謫見¶
實欲昭示時君楚莊王懼無災政恐其獲罪于天弗容¶
自警耳今陛下克已愛民常慮一物失所河防十餘溢¶
而不决嵗復大稔此聖德格天所致也上曰天不欲困¶
生靈耳豈朕德能感之自此益須防慎如荆湖比年艱¶
食災沴滋甚尤可䘏也上又曰自清逺軍失守遂屯兵¶
於洪德寨常憂其暴露原野薪芻乏少屬使臣自彼來¶
言環慶今兹大熟薪芻尤賤差慰意也¶
<pb:KR2b0019_WYG_053-16b>¶
知益州宋太初與鈐轄楊懷忠不協上以蜀土始安慮¶
其臨事矛盾癸夘徙知秦州馬知節代之亟召太初還¶
先是秦州嘗質羗酋支屬二十輩殆踰二紀知節始至¶
悉遣還且曰此亦人也豈不懷土乎蕃落感其惠訖受¶
代無犯塞者小泉銀坑鑛久不發而嵗課不除主吏破¶
産備償猶未盡知節三奏其事得請蠲之仍許以日收¶
為額¶
丙午徙鎮髙陽闗前陣鈐轄趙州刺史張凝為邠寧靈¶
<pb:KR2b0019_WYG_053-17a>¶
環慶等州副都部署悉召楊瓊等付御史按其罪¶
丁未張齊賢梁顥自陜西經略安撫還對于便殿齊賢¶
上言曰(齊賢所上䟽不知其時因/使還附見理或當然也)昨者清逺軍陷沒以¶
來青崗寨燒棄之後靈武一郡援隔勢孤賊遷必窺覘¶
城池刼脅熟户兵力傷沮難固壘垣况塞北未寧方有¶
調發若果分兵西面亦恐兩失機宜以今日西鄙事勢¶
言之窮討則不足防遏則有餘其計無他在&KR0557;勵自來¶
與繼遷有讎蕃部招誘逺處大族首領㗖之以官爵誘¶
<pb:KR2b0019_WYG_053-17b>¶
之以貨財推恩信以導其誠述利害以&KR0557;其志若山西¶
蕃部響應逺處族帳傾心則兇醜之勢减矣以弓箭手¶
及旋㸃義軍對本城兵士臣所領十二州軍有二萬餘¶
人若更於他州及近處對替又合得五六千人其本城¶
兵士試加料揀亦甚有材勇可扞邉者若縁邉兵得及¶
五萬餘更誘蕃部踰十數萬但彼出則我歸東備則西¶
擊使其奔命不暇矧更能外侵哉仍許蕃漢兵獲得馬¶
畜貲財悉令自取明行曉諭逺近皆知則蕃漢將士之¶
<pb:KR2b0019_WYG_053-18a>¶
心孰不見利争進今靈州軍民不翅六七萬䧟之死地¶
艱危可知臣又慮賊遷謂來春必發兵救援靈武於我¶
未舉兵之際盡驅地豕併力攻圍則靈州孤城亦必難¶
固萬一陷失賊勢益増縱使多聚兵革廣積財貨亦難¶
保必勝矣所以臣乞封博囉齊為六谷王及厚賜金帛¶
仍先敦諭彼必嚮風恐遷賊旦暮用兵斷彼族賣馬之¶
路茍朝廷信使得逹博囉齊則尼瑪族西南逺蕃不難¶
招輯西蕃既已禀命縁邉兵勢自雄則鄜延環慶之淺¶
<pb:KR2b0019_WYG_053-18b>¶
蕃原渭鎮戎之熟户自然齊心討賊竭力聖朝設能與¶
對替兵甲及駐泊軍馬互為聲援伺間而興則萬山聞¶
之必不敢於靈州河西頓兵矣萬山退縮則賀蘭山蕃¶
部亦稍叛遷賊矣如此則靈州孤壘未至憂虞今議者¶
謂六谷美名終宜吝惜靈州孤壘翻未籌量與其濫賞¶
而收羌夷之心臣謂濫賞之失輕矣茍若蹙地而稔豺¶
狼之勢則蹙地之恥大矣今議者不過曰名器不可假¶
人刑賞不可濫及此乃聖人治中國之道非議於羌人¶
<pb:KR2b0019_WYG_053-19a>¶
者也陛下即位之初以銀夏一管盡與繼遷委髙爵於¶
匪人屈王臣於穹帳分儲廩以悦其志輦金帛以慰其¶
心有以見陛下愛全生靈恥用凶器惠此中國以綏四¶
方者也朝廷於遷賊之恩可謂厚矣殊不知契丹慮遷¶
賊感大國之恩斷右臂之勢防患所切其謀甚深署王¶
爵以賜之遣戎使以鎮之王爵至則旌節之命輕矣我¶
之命適所以資之也戎使至則動靜皆伺之向背之心¶
異矣我使徃適所以堅之也夫西平之命亦虚名也契¶
<pb:KR2b0019_WYG_053-19b>¶
丹命之有何損哉以今日言之當時之策豈不為失乎¶
且六谷者西北之逺蕃也羌人之内推為雄豪若計平¶
時但以市馬須示覊縻則一懷化將軍亦已厚矣酌今¶
日事體似失權宜兼恐今後邉地事更有凖前失中即¶
於國家大有妨損昨清逺之陷是使姦兇轉成豐富兵¶
民官吏六七千餘或含恨重泉或永囚異域傷和致沴¶
思之痛心顧惟靈州還同穽獸外則虞冦戎之過内則¶
憂變故之生朝夕之間垂餌虎口然而握兵者畏懦逗¶
<pb:KR2b0019_WYG_053-20a>¶
留坐觀覆敗運籌者安然自若曽不憂邉臣雖至愚不¶
勝忠憤且羌人之性變詐多端必恐醜類之謀潛伺間¶
隙伏望明諭邉將内備外虞臣不任憂國思報之至(㨿/齊)¶
(賢䟽稱契丹西平之命然則繼遷盖嘗受契丹封册矣/而史不載當考  按遼史聖宗本紀八年十二月遣使)¶
(封李繼遷為夏國王十五年三月己巳夏國破宋兵遣/使來告己夘封夏國王李繼遷為西平王事在太宗至)¶
(道三年三月距眞/宗即位前十五日)　録故靈州懷逺鎮駐泊借職李贊¶
子重貴為殿直重寳為借職拾得為殿侍先是贊為李¶
繼遷所圍本鎮戍兵數不滿百拒戰累日食盡力竭積¶
<pb:KR2b0019_WYG_053-20b>¶
藁自焚而死上憐之故有是命仍厚賜其家(贊未詳邑/里國史亦)¶
(無傳忠義冺沒者/固多矣可不惜哉)¶
已酉張齊賢上言請募江淮荆湖丁夫八萬以益戌兵¶
廣邉備上曰此不唯動揺人心抑又使南方之人逺戌¶
西鄙亦非便也遂寢其奏¶
庚戌上以陜西二十三州圗示輔臣歴指山川險易蕃¶
部居處又指秦州曰此州在隴山之外號富庶且與羌¶
戎接畛昨已命張雍出守冀其綏撫有方也次復指殿¶
<pb:KR2b0019_WYG_053-21a>¶
北壁靈州圗曰此馮業所畫頗為周悉山川形勝如此¶
安得知勇之士為朕守之乎又指南壁甘伊凉等州圗¶
及東壁幽州已北契丹圗上曰契丹所據地南北千五¶
百里東西九百里封域非廣也而燕薊淪䧟深可惜耳¶
甲寅北面前陣鈐轄張斌與契丹遇于長城口時積雨¶
敵弓用皮弦皆緩濕斌擊敗之殺獲甚衆漸近戎首伏¶
騎大起三路統帥未及進前陣兵少退保威虜軍(張斌/未見)¶
(七時己夘初以斌為定州副都部署不知/何  改前陣鈐轄也豈代張凝者乎當考)　利州言戌¶
<pb:KR2b0019_WYG_053-21b>¶
兵三十三人謀叛伏誅¶
乙夘以西凉府六谷都首領博囉齊為鹽州防禦使兼¶
靈州西面都廵檢使初知鎮戎軍李繼和請授博囉齊¶
刺史仍賜廪給張齊賢又請封為六谷王兼招討使靈¶
州西面都廵檢使竢其立功則授之節鉞上命宰臣議¶
其事咸曰博囉齊已為酋帥况藉其戮力共討繼遷儻¶
授以刺史則名品太輕未付節旄而加王爵則典制非¶
順招討使號不可假於外夷請授防禦使俾兼都廵檢¶
<pb:KR2b0019_WYG_053-22a>¶
之職從之仍以殿直閤門袛候李振辭假崇義使為加¶
恩官告使(李振辭/未見)¶
己未以西凉府六谷左廂副使結布伊朗布領宥州刺¶
史又以其多囉族首領禇實竒等三人並為懷化将軍¶
時西凉使入朝且言六谷分左右廂伊朗布為左廂副¶
使促勒錫卜為右廂副使朝廷所降符命伊朗布專掌之¶
實叅博囉齊戎事上方務招懷故申命焉　詔髙陽闗¶
三路兵増騎二萬為前鋒又命將五人各領騎三千陣¶
<pb:KR2b0019_WYG_053-22b>¶
于先鋒之前别命歩軍副指揮使莫州駐泊都部署桑¶
贊領萬人居莫州順安軍為竒兵以備邀擊馬歩軍都¶
軍頭北平寨駐泊部署荆嗣領萬人以斷西山之路仍¶
列繪為圖遣内侍副都知閻承翰齎示王顯等且戒之¶
曰設有未便當極言以聞無得有所隱也¶
辛酉上得張斌㨗奏初議以大兵陣於威虜軍㑹諜者¶
言契丹猶未動故命悉徙于中山已而敵騎遽入漁陽¶
漸逼威虜斌雖以前鋒獨克大兵訖不進討上甚歎息¶
<pb:KR2b0019_WYG_053-23a>¶
焉¶
癸亥詔莫州駐泊都部署桑贊分部下兵萬人屯於寧¶
邉軍令北面前陣兵居其後上以前陣昨經力戰故休¶
息之也¶
甲子知雄州何承矩請於乾寧軍選鋭兵乗刀魚船自¶
界河攻平州以分敵勢從之　詔三司官屬議軍儲經¶
久之制吏部侍郎陳恕監之　主客司員外郎直集賢¶
院李建中言太清樓羣書恐有謬誤請選官重校上因¶
<pb:KR2b0019_WYG_053-23b>¶
閲書目見其闕者尚多仍詔天下購館閣遺書每巻給¶
千錢及三百巻者當量材録用建中洛陽人也¶
