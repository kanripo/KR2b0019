# -*- mode: mandoku-view; -*-
#+TITLE: 續資治通鑑長編
#+DATE: 2015-08-24 22:24:20.183970
#+PROPERTY: ID KR2b0019
#+PROPERTY: BASEEDITION WYG    
#+PROPERTY: JUAN 卷八十二
<pb:KR2b0019_WYG_086-1a>¶
欽定四庫全書¶
　續資治通鑑長編巻八十二¶
　　　　　　　　　　　　　宋　李燾　撰¶
　　真宗¶
大中祥符七年春正月壬辰詔不逞之民娶妻紿取其¶
財而亡妻不能自給者自今即許改適時京城民既娶¶
浹旬持其貲産亡去而律有夫亡六年改嫁之制其妻¶
廹于飢寒詣登聞上訴乃特降是詔¶
<pb:KR2b0019_WYG_086-1b>¶
癸巳三司請于畿縣和市芻藁詔中等已下戸免之¶
甲午髙陽闗言副都部署英州防禦使楊延昭卒延昭¶
即延朗也智勇善戰所得俸賜悉以犒軍未甞問家事¶
性質素出入騎從如小校號令嚴明與士卒同甘苦寒¶
不冒絮暑不執盖遇敵必身先行陣克㨗推功於下人¶
樂為用在北邊二十餘年敵憚之目曰楊六郎訃聞上¶
嗟悼遣中使䕶喪而歸河朔之人多望柩而泣官其三¶
子其常從門客亦試藝甄叙然延昭不逹吏事軍中牒¶
<pb:KR2b0019_WYG_086-2a>¶
訴常遣小校周正治之頗為正所罔因縁為姦上知之¶
斥正還營而戒延昭焉¶
丙申賜戎瀘州廵檢軍士白艻子弟緡錢¶
先是鼎州判官孫韙坐𧷢轉運使牒鄆州追其妻證驗¶
三子皆㓜上憫之己亥詔諸州勘劾公事干連女口當¶
為證左者千里外勿追攝牒所在區斷¶
庚子賜輔臣新印孟子¶
辛丑上御崇政殿親決繫囚多所原減以車駕將行故¶
<pb:KR2b0019_WYG_086-2b>¶
也¶
壬寅車駕奉天書發京師禁天下屠宰十日¶
丙午至奉元宫齋于迎禧殿判亳州丁謂獻白鹿一靈¶
芝九萬五千本¶
丁未令奉禮經度制置副使陳彭年詣宫殿大醮¶
戊申奉聖號冊寳于庭拜授攝太尉王旦持節載以玊¶
輅詣宫奉上攝中書令丁謂讀訖置玉匱中¶
己酉三鼓具法駕赴宫時宻雪驟霽自奉元至太清十¶
<pb:KR2b0019_WYG_086-3a>¶
餘里夾道設籠燈燎䑓左右執炬間之焜煌如晝五鼓¶
上奉玉幣酌獻讀冊文命太尉封石匱又遣官分獻本¶
宫之元中法師三師真武張天師本殿之文子通元真¶
人列子冲虚至徳真人庚桑子洞靈真人莊子南華真¶
人唐明皇文宗並如從祀例又遣宰相等薦獻真源觀¶
之三清靈寳天尊先天觀之元始天尊元母經師廣靈¶
宫之先天太皇洞霄宫之先天太后龍女幣色三清靈¶
寳元始用碧太皇用蒼李母白皆如大祀禮餘同從祀¶
<pb:KR2b0019_WYG_086-3b>¶
上又詣先天觀洞霄廣靈宫行香復至太清宫真源觀¶
周覧還奉元宫肆赦亳州及車駕所經流以下罪並釋¶
之死罪奏裁給復一年半永減嵗賦十之二升亳州為¶
集慶軍改真源縣曰衛真縣給復二年奉元宫曰明道¶
宫賜道士女官紫服師名披度者八十人　詔三宫正¶
殿民庻不得輙升官吏非朝修止拜庭中上作朝謁頌¶
先天太后老君像真武賛命中書侍郎兼刑部尚書平¶
章事向敏中撰親祠頌並刻于石　司天言含譽星見¶
<pb:KR2b0019_WYG_086-4a>¶
帝作歌賜近臣屬和¶
庚戍發衛真縣次亳州謁聖祖殿御奉元均慶樓賜酺¶
三日¶
壬子以順祖惠元皇帝忌罷賜酺　詔縁路置頓侵占¶
民田者並據頃畆之數給復二年其須永占者優給其¶
直　給亳州公用錢嵗七十萬酒月十斛¶
甲寅發亳州¶
乙卯次應天府天書升輦有雲五色如花木又黄雲如¶
<pb:KR2b0019_WYG_086-4b>¶
人連袂翊輅而行占云春雲如花木者木旺與徳相生¶
如人連袂色黄者子孫分土延祚之兆也扶侍使趙安¶
仁請播為樂章以備酌獻從之¶
丙辰升應天府為南京正殿牓以歸徳仍赦境内及東¶
畿車駕所過縣流以下罪追贈太祖幕府元勲僚舊及¶
録常參官逮事者並進秩欲授子孫者亦聽除民乾食¶
鹽錢御重熈頒慶樓觀酺凡三日改聖祖殿為鴻慶殿¶
二月丁巳朔發南京¶
<pb:KR2b0019_WYG_086-5a>¶
戊午次襄邑縣皇子來朝¶
庚申次陳留縣夏州趙徳明遣使來貢　荆湖北路轉¶
運司言蠻賊魏進武已招赴盧溪縣請罪詔前所遣兵¶
悉還屯止留五百人戍縣境尋又詔知辰州張綸於盧¶
溪縣建道塲五晝夜仍豐潔致祭(詔給設道塲致祭據/㑹要乃三月事今附)¶
(見/)　雍丘邢惇以學術稱甞舉進士不第遂隠居不出¶
上之幸亳也考制度使王曽薦之及還自亳召對問治¶
道惇不對上問其故惇曰陛下東封西祀皆已畢矣臣¶
<pb:KR2b0019_WYG_086-5b>¶
復何言上說除許州助教遣歸惇衣服居處一如平日¶
鄉人不覺其有官也既卒乃見其敕與廢紙同束置屋¶
梁間(司馬光記聞與史不同今從記聞記/聞云除四門助教恐悞今從國史)¶
辛酉車駕至自亳州¶
乙丑詔自今天書在朝元殿車駕由右昇龍門入自東¶
上閤門就東階赴殿焚香無陟廣庭以盡嚴恭之意所¶
司著為定式¶
戊辰大風揚砂礫百官習儀于恭謝壇有墜幘者　三¶
<pb:KR2b0019_WYG_086-6a>¶
司假内蔵庫錢五十萬貫¶
己巳上齋宿于玊清昭應宫之集禧殿庚午行薦獻之¶
禮遂赴太廟辛未饗六室上曰屬登歌始作而奏嚴不¶
已此殊未安乃詔大祀將行禮嚴警悉備宫廟禮畢歸¶
幄殿復奏嚴郊壇祭畢警塲鼓吹乃振作¶
壬申恭謝天地于東郊還御乾元門大赦内外文武官¶
悉加恩諸路蠲放租賦有差　舉人因事殿舉及永不¶
得入科塲不經刑責者許將來依例取觧自後大赦率¶
<pb:KR2b0019_WYG_086-6b>¶
下此制¶
癸酉以吏部員外郎知制誥李廸知亳州先是亡命卒¶
胥亢羣剽城邑朝廷發兵捕之乆不得居民甚恐廸至¶
悉罷所發兵隂聽知賊處部勒驍鋭士擒賊于䝉館鎮¶
降詔褒諭¶
西川用景徳新鑄錢將十年以鐡重民多鎔為器每一¶
千得鐡二十五斤鬻之直二千轉運使趙禎言其非便¶
請鑄大銅錢一當十詔三司議未决知益州淩䇿請減¶
<pb:KR2b0019_WYG_086-7a>¶
景徳之制别鑄大鐡錢每一千重十二斤十兩仍一當¶
千其舊錢亦許兼用且言錢輕則行者易齎鐡少則鎔¶
者鮮利乙亥詔從其請　泰州淮陽軍言民飢詔發官¶
粟賑之¶
戊寅詔如聞濵棣州葺遥堤配民重役多逃亡者亟罷¶
之　詔臣僚上殿劄子奏事進呈後不得批送中書樞¶
宻院三司等處别取進止¶
己卯以恭謝禮畢遣官祭告社稷宗廟靈山聖迹寺觀¶
<pb:KR2b0019_WYG_086-7b>¶
五岳海瀆¶
庚辰謁啟聖院太宗神御殿　以參知政事丁謂判禮¶
儀院翰林學士陳彭年知院兵部侍郎趙安仁初與彭¶
年同知院于是罷之餘官悉罷止命謂及彭年二人凡¶
禮儀院掲牓刻印移文他局並以銀䑓司為凖制度文¶
物及祠祭所用有未合禮者悉令裁定内外書奏中書¶
禮房所掌者盡付之諸司職務相渉者咸得統焉　詔¶
自今玊清昭應宫太廟郊壇薦饗行禮前衛士迎駕起¶
<pb:KR2b0019_WYG_086-8a>¶
居無得呼萬嵗¶
壬午開封府言築恭謝天地壇占民田十八戸詔給直¶
外賜錢三十萬仍蠲其租　又詔貧民住官屋者遇冬¶
至寒食免僦三日　上封者言鄆州發卒洩河水工役¶
甚大而闕官提振詔本路提㸃刑獄閤門祗候髙正監¶
督之¶
三月庚寅以奉祀禮成大宴含元殿¶
辛卯戎瀘州廵檢使王懐信等言瀘州溪洞悉已寕静¶
<pb:KR2b0019_WYG_086-8b>¶
淯井監舊無城隍今請發瀘州軍士浚隍築城又近界¶
蠻人赴監鬻馬者請比戎州例給直市之詔可(按㓂瑊/傳築城)¶
(浚隍及市馬並瑊為之實/録但著懐信名不知何也)¶
癸巳詔文武羣臣逮事太祖朝者賜一子恩令翰林學¶
士李維知雜御史段曄等參驗以聞維等請自兩省給¶
諫觀察使以上為例從之¶
甲午羣臣以次加恩¶
乙未召宰相觀太宗聖文神筆于玉宸殿宴翔鸞閣浮¶
<pb:KR2b0019_WYG_086-9a>¶
觴曲水奏雲韶樂上作詩羣臣皆賦　詔南郊五帝壇¶
齋宫自今悉遣剰員軍士守䕶¶
戊戌翰林學士右諫議大夫知制誥龍圖閣學士陳彭¶
年右諫議大夫權三司使公事林特並為給事中先是¶
戸部侍郎參知政事丁謂以奉祀之勞當進秩謂固讓¶
不受但加階勲爵邑于是彭年援謂例懇辭上不許仍¶
作詩賜之¶
樞宻直學士吏部郎中劉綜得風疾求典河中上以太¶
<pb:KR2b0019_WYG_086-9b>¶
寕宫廟長吏奉祠綜艱于拜起盧不克恭事弗許己亥¶
命知廬州綜強敏有吏材所至抑挫豪右提舉文法時¶
稱幹治然渉學素淺又尚氣好勝不為物論所許　殿¶
中侍御史曹定言諸州長吏有罪恐為人所訴即投牒¶
自首雖情狀至重亦以例免請行條約詔自今知州通¶
判幕職官使臣等首罪如實未彰露則以狀報轉運司¶
雖格當原亦書于厯(曹定/未見)¶
辛丑儀州言民飢詔發官粟賑之　詔自今諸州觀察¶
<pb:KR2b0019_WYG_086-10a>¶
使並循舊制兼刺史從陳彭年所請也¶
江南制置發運使胡則甞居杭州肆縱無檢知州戚綸¶
惡之通判吳耀卿則之黨也伺綸動静宻以報則則又¶
厚結李溥溥方為當塗者所昵因共捃摭綸過癸卯詔¶
徙知揚州維揚亦溥則廵内持之益急綸求換僻郡是¶
冬又徙徐州(本傳云江潮為患綸立埽岸以易柱石之/制雖免水害而衆頗非其法按此即陳堯)¶
(佐傳所載與丁謂爭議者盖堯佐及綸同議變法謂先/徙綸相繼徙堯佐二傳各載其事若不相闗今取而聨)¶
(合之然所以徙綸又不獨縁作/堤也故因堯佐徙使乃并書)¶
<pb:KR2b0019_WYG_086-10b>¶
甲辰免揚州建隆寺田租¶
丁未以皇子受益為左衛上將軍封慶國公月給俸錢¶
二百千初宰相屢言皇子未議封建中外繫望今朝修¶
禮成願特降制命上雖從之而謙讓未加王爵舊制國¶
公食邑三千戸今止千戸有司之誤也皇子即後宫李¶
氏所生于是五年矣劉皇后以為已子使楊婉儀保視¶
之故仁宗常呼后為大孃孃婉儀為小孃孃　詔在京¶
授差遣及外州移任文武官除驛程外在道屬疾者所¶
<pb:KR2b0019_WYG_086-11a>¶
至遣官驗視給公據俟逹本任委長吏驗問如設詐妄¶
滿百日者不得放上具名以聞並用違制論當任逺官¶
託故不赴者從本法監軍廵檢監當使臣自今除程限¶
一月辦裝其事縁急速馳驛者不在此限代還者準上¶
條罪減二等從編敕所之請也　荆湖北路轉運司言¶
當管慢水烏速盧溪江口等寨最當衝要止以木為城¶
請改用版築從之¶
已酉馬軍司奏雍丘等縣牧馬地多被侵盗詔遣常參¶
<pb:KR2b0019_WYG_086-11b>¶
官閤門祗候各一員與本縣官吏按籍參定立堠以表¶
之　河東安撫司言北界自景徳二年後漢口被掠自¶
歸者千六百二十五人¶
壬子鄜延路駐泊部署曹利用言鄜州軍馬尤衆請徙¶
本路都監符承翰往治之詔可又言縁邊蕃部指揮使¶
悉心捍㓂望取年深者月給俸上曰向來環慶蕃部給¶
俸料者已數百人矣所費滋廣第詔利用具有勞者名¶
聞當量加賜予又以延州葉家族蕃部指揮使伽凌補¶
<pb:KR2b0019_WYG_086-12a>¶
三班借職為七襄平雅克青哈至金明巳來廵檢使從利¶
用之請也¶
癸丑罷逰金明池以舒王元偁疾故也¶
夏四月丙辰朔令有司依新定儀制重畫入閣圖有唐¶
朝職官悉改之從東上閤門使魏昭亮之請昭亮咸信¶
次子也¶
丁巳西涼府斯多特遣使來貢¶
戊午詔諸軍巳給衣而沒者勿追　詔樞宻院所管奉¶
<pb:KR2b0019_WYG_086-12b>¶
使印自今除國信接伴劾制獄勾財用剏寺觀外其别¶
細務勿給¶
己未賜淮南諸州民中等以上户秋租十之二仍許從¶
便折納餘悉除之　詔經度制置使所定奉祀第一等¶
京朝官使臣並遷秩幕職州縣官授京朝官第二等優¶
與家便親民都監監押差遣第三等優與注官部役軍¶
校有勞者第升一級¶
庚申三司借内蔵庫綾十五萬匹¶
<pb:KR2b0019_WYG_086-13a>¶
上謂宰相曰聞永興陳堯咨用刑峻酷闗中近方豐稔¶
郡縣尤藉綏撫不宜嚴急有竇隨者提㸃本路刑獄頗¶
復伺察人過以激怒之欲使内外畏憚成其威望此不¶
可不責也辛酉徙隨京西路後數月堯咨言導龍首渠¶
入城以給民用有詔嘉奬因曰決渠濟之不若省刑以¶
安之乃副朕意也¶
癸亥詔自今閤門祗候因公罪追降者許理為一任¶
辰州言瀘溪縣蠻冦驚擾今已寜静詔奬本路轉運使¶
<pb:KR2b0019_WYG_086-13b>¶
及辰鼎知州使臣蠻冦所經免今年田租張綸尋徙知¶
原州辰州吏民列上治績提㸃刑獄以聞乞加旌擢樞¶
宻院擬狀不行上出以示宰相曰綸清苦自守移官三¶
千里誠可念也本與髙紳不協紳乃王欽若近親若此¶
朋徇耶當特改官遣之(此事不得其時寳訓繫之祥符/九年不知髙紳時為何官今移)¶
(見于此紳除吏選判銓在九年八月又據綸本傳乃自/辰徙渭非原州也當考六年五月辛丑注可參考髙紳)¶
(官/職)　知河南府馮拯言軍廵院自春獄空有鳩巢其戸¶
生二雛¶
<pb:KR2b0019_WYG_086-14a>¶
甲子以歸義軍留後曹賢順為歸義節度使弟賢惠知¶
瓜州於是賢順遣使入貢言其父宗夀既卒以其母及¶
國人之請求嗣位詔予之仍賜以金字蔵經及茶藥等¶
亦從所請也　詔大理寺斷獄宜依條處罪其情輕法¶
重者具狀實封以聞時上封者言法官以臨時取㫖為¶
文歸怨于上故也¶
丙寅編敕所言婺州台州斷持仗强盗宋徳葉逸並坐¶
强盗殺人絞斬各異准唐建中敕惡逆已上四等罪准¶
<pb:KR2b0019_WYG_086-14b>¶
律用刑其餘應當絞斬並决重杖處死以代極法又景¶
徳元年詔處斬訖奏者即斬之今二州同罪異罰望申¶
明舊制從之¶
己巳令羣臣詣國子監觀太宗御書及新刻御製辨論¶
遂宴本監¶
庚午詔慶成軍増置官吏許直逹朝廷太寕宫廟每嵗¶
祠祭委知軍行禮¶
甲戍涇原都銓轄曹瑋言原州熟戸蕃部請以管百帳¶
<pb:KR2b0019_WYG_086-15a>¶
以上大首領補本族軍主次補指揮使次補副指揮使¶
百帳以下並補本族指揮使從之又言渭州北有古池¶
連帯山麓今浚為渠令民導以溉田賜詔嘉奨(導渠溉/田實録)¶
(在此月二十八日今并書之蕃帳指揮使/見天聖八年瑋卒時此或可削不妨兩存)¶
乙亥禮儀院請以聖祖降及迎奉聖像奉祀事迹各編¶
集為記詔可　亳州言自車駕臨幸後民復業者一千¶
三百¶
丙子鎮國寜國等軍節度使太保兼中書令舒王元偁¶
<pb:KR2b0019_WYG_086-15b>¶
薨自景徳後每有大祀元偁皆為終獻素羸多疾及幸¶
真源時元偁疾巳甚懇求扈從至鹿邑先還上數臨問¶
之㓜子先卒慮其傷慟敕家人勿以告既薨即臨哭翌¶
日對輔臣發言出涕悲不自勝将歛再臨之贈太保中¶
書令追封曹王謚恭惠醫官並坐視疾無状譴責元偁¶
好學善屬文奉佛尤謹性慈恕甞於僧舍齋集從者失¶
金灌器未幾獲賊元偁請末減其罪以所失器施僧寺¶
有集三巻筆札一巻上為序之蔵祕閣¶
<pb:KR2b0019_WYG_086-16a>¶
戊寅封焦山神為明應公上以京口江多覆溺之患是¶
山在江中近海門禱祈有應故加封爵仍製文告之刻¶
石廟中¶
庚辰詔諸路知州通判自今在城倉庫則每季檢視在¶
外縣者止閲簿籍不須廵行初淳化中詔長吏每季行¶
縣縣有去州五七百里者以煩擾故罷之¶
甲申詔三班使臣自今願試弓矢者委本縣與帯御器¶
械官同驗視第其能否以聞¶
<pb:KR2b0019_WYG_086-16b>¶
是月中書言文武臣僚年終舉到幕職州縣官今欲定¶
五人以上同罪保舉者替日令吏部流内銓磨勘引對¶
從之(此據㑹要祥符七年/四月事今附月末)　詔自今遇聖節南郊奏薦¶
親屬其在聖節及南郊後奏到者更不施行(此據/㑹要)　樞¶
宻使王欽若等言本院小吏以奉祀禮成援中書堂後¶
官直省官例求恩澤帝以問宰臣王旦等曰堂後官本¶
選士流經科者十年無遺闕改官為通判盖先朝舊制¶
也若由流外守職至堂後官即無此例直省官南郊例¶
<pb:KR2b0019_WYG_086-17a>¶
得七人出職昨纔出行首二人為供奉官亦定例也大¶
凡中書樞宻院體制各異至如宻院副承㫖出為諸司¶
副使若轉至副都承㫖即便為大将軍以至主事已下¶
有特加俸錢及十千者中書人吏所加不過三千以是¶
不可比類盖中書堂後官開寶九年以後多至優轉咸¶
平以來惟有抑損帝然之(此據㑹要乃七年四/月事恐别見當檢詳)　申禁¶
諸路走馬承受使臣納諸路贈遺¶
五月丙戍以左諫議大夫陳象輿權判西京留司御史¶
<pb:KR2b0019_WYG_086-17b>¶
臺象輿病風痺歩履艱阻朝謁屢失儀右軍廵使姜遵¶
劾奏之象輿即求對自陳可以治郡上以語宰相宰相¶
曰象輿非幹器且抱疾任以専城祗益其過耳上然之¶
故有是命(實録云姜遵請授象輿外郡按/本傳乃象輿自請也今從本傳)¶
丁亥趙州言寜晉縣民曹遵六世同居詔旌其門遵利¶
用兄也¶
戊子知益州凌䇿言眉州民孫延世强奪孫朴田積三¶
十年六經制劾官吏受賕枉法殿中丞知華陽縣黄夢¶
<pb:KR2b0019_WYG_086-18a>¶
松鞫之並得其狀詔待夢松還引對其推典第加進補¶
明年擢夢松為監察御史(夢松未/詳邑里)¶
壬辰命右僕射平章事王旦為兖州景靈宫朝修使¶
禁民間服皂纈¶
初錢塘江堤以竹籠石而潮囓之不數嵗輙壊而復理¶
轉運使陳堯佐曰堤以捍患而反病民乃與知杭州戚¶
綸議易以薪土有害其政者言于朝以為不便參知政¶
事丁謂主言者以絀堯佐堯佐爭不巳謂既徙綸揚州¶
<pb:KR2b0019_WYG_086-18b>¶
癸巳又徙堯佐京西路發運使李溥請復籠石為堤數¶
嵗功不就民力大困卒用堯佐議堤乃成(此事與本志/不同當考)¶
甲午中書以逮事太祖羣臣名聞上因言開寳中舉人¶
陛見有以武勇求較勝負王旦曰太祖英武之徳賢不¶
肖共知科塲無藝者往往以挽强善騎自陳太祖勉從¶
之縱有司程以名第不過寘之州縣如宋凖有文行釋¶
褐即授校書郎直史館盖神機聖鍳非常人之所測也¶
乙未詔模刻天書奉安於玉清昭應宫命王旦為天書¶
<pb:KR2b0019_WYG_086-19a>¶
刻玉使王欽若為同刻玉使丁謂為副使兵部侍郎趙¶
安仁翰林學士陳彭年為同刻玉副使入内押班周懐¶
政為都監上作奉祀禮成述懐五言百韻詩賜近臣館¶
閣官屬和咸奉章求免不許　修玉清昭應宫使丁謂¶
表請御製本宫碑頌及御書額從之　王旦言朝修景¶
靈宫請用先天節設道塲禮畢詣至聖文宣王廟㑹真¶
宫東岳廟真君觀行禮望下禮官參酌儀制又言路出¶
澶州欲詣河瀆廟致奠並從之¶
<pb:KR2b0019_WYG_086-19b>¶
庚子太常博士鄧餘慶坐受誓戒不及在法私罪當劾¶
舉主詔釋之上因謂宰相曰連坐舉官誠亦不易如此¶
公坐猶或可矜其有本不諳知勉徇請託及乎曠敗何¶
以逃責王旦曰薦才實難士人操行往往中變上曰然¶
㧞十得五縱使徇私朝廷由此得人盖不少矣旦曰求¶
人之際但信其言而用之有所曠敗亦如其言而坐之¶
太祖朝有自員外郎與所犯州縣官同除名者太平興¶
國初程能為轉運使舉官至濫人多鄙之上曰朝廷急¶
<pb:KR2b0019_WYG_086-20a>¶
於得人茍不令薦舉則才俊在下無由自逹求人之要¶
固無出于此也¶
癸卯知雜御史王隨請以御史䑓新降條目編為儀制¶
從之¶
丙午府州言知州興州刺史折惟昌卒先是河東民運¶
糧赴麟州當出兵為援惟昌時已屬疾或請班師浹旬¶
以俟少間惟昌曰古人受命忘家死于官事吾無憾也¶
即引歩騎屯寕逺寨冐風沙而行疾遂亟将卒一日坐¶
<pb:KR2b0019_WYG_086-20b>¶
齋中㑹賔佐人皆意其良愈惟昌退告其母以病篤且¶
曰强宴飲者正以境外之重慮貽朝廷憂耳上聞之遣¶
使挾醫診視弗及于是命入内供奉官張文質馳往䕶¶
𦵏所須官給以其弟供奉官閤門祗候惟忠為六宅使¶
知州事録其二子官¶
禮部侍郎馮起請致仕上顧宰相問其年王旦曰起清¶
名素履搢紳少及年實七十以誠引退上曰起謹畏寡¶
過亦可嘉也當特改官戊申授戸部侍郎致仕　樞宻¶
<pb:KR2b0019_WYG_086-21a>¶
院副承㫖尹徳潤勾當引見司焦守節勾當事材塲賈¶
繼勲勾當修内司李知信同勾當修内司王從政並削¶
一任坐假軍匠與徳潤治第為東上閤門使魏昭亮所¶
發也昭亮居官務為皦察多遣私僮偵伺僚輩嘗與德¶
潤從西祀提總頓置徳潤以昭亮貴家子少之故因是¶
報怨　吏部流内銓言諸州有親屬為部内官到任一¶
考以下聽對換一考以上請令俟成資日依得替例放¶
罷從之¶
<pb:KR2b0019_WYG_086-21b>¶
己酉以渭州蕃族首領嘉勒斯賚為殿直充廵檢使時斯¶
賚帥其帳下來歸給以土田未及播種求俸給贍用故有¶
是命(己酉五月二十/五日此據㑹要)嘉勒斯賚者緒出吐蕃嘉木布本名¶
齊囊凌衮沁布沁布猶嘉木布也羗語訛為沁布生髙昌¶
磨揄國既十二嵗河州羗哈喇額森客髙昌見斯賚貌竒¶
偉挈以歸至多僧城而大姓松察克斯戩又以斯賚居葉¶
公城欲於河州立文法河州人謂佛嘉勒謂兒子斯賚既¶
而總噶爾僧李埒克遵邈川大酋温布且畧取斯賚如廓¶
<pb:KR2b0019_WYG_086-22a>¶
州尊立之部族寖强乃徙居總噶爾城埒克遵為倫布佐之¶
埒克遵或曰李遵或曰李埒克遵倫布者相也(按嘉勒斯賚/嘗受朝命為)¶
(殿直巡檢使而實録不載斯賚附傳及正傳並畧之不/知何也又按㑹要初以斯賚為渭州蕃族恐此時李埒)¶
(克遵猶未畧取斯賚故斯賚以窮歸我且受朝命尋為埒/克遵畧取如廓州遂徙總噶爾城及此年十一月張佶奏)¶
(埒克遵與斯賚召諸酋謀入冦然則斯賚盖驟興者殿/直廵撿之命亦微矣或史官以其事微故不着耶當考)¶
辛亥上御崇政殿親決繫囚死罪至徒遞降杖已下釋¶
之　涇原都鈐轄曹瑋言伊實族大首領延本率其族¶
自北境歸順詔第補侍禁殿直月給俸料¶
<pb:KR2b0019_WYG_086-22b>¶
癸丑度軍士鄭榮為道士賜名自清住上清宫榮先戍¶
壁州還夜遇神人謂曰汝有道氣勿火食因授以醫術¶
救人自是不食其所傳藥能愈大風疾民多求之皆刺¶
臂血和以餅餌¶
甲寅詔自今祠祭酒令有司别醸務在嚴潔　知宿州¶
李防言引見司科罰罪人於崇政殿門外切近帝所有¶
虧嚴肅欲望自今送開封府或皇城司決遣上曰外人¶
不知近年每月不過一二次決罰人皆杖笞以下此事¶
<pb:KR2b0019_WYG_086-23a>¶
已乆不欲遽改(㑹要五/月事)¶
六月乙卯朔詔内外文字不得斥用黄帝名號故事其¶
經典舊文不可避者闕之¶
丙辰詔曰眉州通判黄瑩知長安縣王文龜或酗酒濫¶
刑或受賄鬻獄並投荒裔猶屈刑章凡百搢紳所宜申¶
戒初孫延世偽作祖父手疏奪孫朴田計直三百萬提¶
㸃刑獄司命瑩辨之眉山縣尉髙用納延世錢七萬易¶
其丁簿以為證佐瑩又取黄金三十兩獄成夾江令李¶
<pb:KR2b0019_WYG_086-23b>¶
幹審覆之又取金四兩因逐朴悉以産付延世朴詣闕¶
訟寃詔劾得實瑩等當死用五年十月戊午赦特除名¶
配本城軍瑩𨽻白州幹漳州用韶州文龜在長安醉出¶
廻顧市民有踞坐者即其所杖之三十詰朝而卒法寺¶
准罪當加役流特命除名配𨽻海州因布告天下初有¶
司以敕草上第言市民踞坐上曰文龜欵中有廻顧二¶
字此最非理不可不載視之果然遂益之¶
丁巳泗州言水害民田遣使賑䘏¶
<pb:KR2b0019_WYG_086-24a>¶
戊午禁諸州决罪暗加杖數令提㸃刑獄轉運司察舉¶
之¶
己未詔兩京諸路繫囚死罪委長吏躬親詳鞫徒流降¶
等决遣杖以下釋之時屬炎暑故也　知泰州張佶言¶
新置水寨二於大洛門以不俟朝㫖待罪詔釋之令佶¶
繪圖來上　河南府言洛水漲¶
河東路承受供奉官李崇政西川路承受侍禁張仲文¶
坐増減上言張皇動衆並降職勒歸班庚申詔以其事¶
<pb:KR2b0019_WYG_086-24b>¶
戒諭自今所遣内臣使臣承受邊奏如能周謹平允當¶
議特記姓名優與差任或増加俸給其有明負才識深¶
察機宜規度之間實有禆益者亦當别示陞擢¶
辛酉詔自今玉清昭應宫景靈宫親薦皆備樂用三十¶
六簴　編敕所請自今刑部舉駁諸州誤入人死罪劾¶
斷官吏訖具事布告天下俾共曉悟從之　罷揚楚州¶
髙郵軍屯兵先是以宣武軍分戌淮甸至是軍中有不¶
逞軰謀殺校長轉運使請省去之故也¶
<pb:KR2b0019_WYG_086-25a>¶
壬戌遣使齎御藥賜景靈宫朝修使王旦癸亥旦入辭¶
又賜襲衣金帯鞍勒馬仍賦詩以寵其行詔自今至兖¶
州察吏治民隠聽以便宜從事(十二日旦入内殿觀/天書摹本訖乃上道)¶
河北縁邊安撫司言民有自北界市馬三匹至者已牒¶
送順義軍上曰如聞彼國毎擒獲鬻馬出界人皆戮之¶
逺配其家甚可憫也宜令安撫司自今如有此類俟夜¶
遣人牽至境上觧覊縱之　詔自今唐龍鎮來歸人委¶
本路轉運安撫鈐轄司洎府州規畫於僻逺處給閑田¶
<pb:KR2b0019_WYG_086-25b>¶
勿復補署職名時安撫司請于府州諸族收管上以頃¶
嵗外浪族杜慶光等率部下來歸既授職名復還唐龍¶
故有是命¶
乙丑河北縁邊安撫司上制置縁邊浚陂塘築堤道條¶
式畫圖請付屯田司提振遵守從之又言於縁邊軍城¶
種栁蒔蔴以備邊用詔奨之¶
丙寅詔天書刻玉使副等詣内殿觀待詔盛亮摹寫本¶
三函上皆跪受置案向敏中陳堯叟丁謂趙安仁捧持¶
<pb:KR2b0019_WYG_086-26a>¶
王旦與王欽若對讀陳彭年詳字體初有司具儀上覧¶
之増跪受親啟封又加上香者三再拜者八¶
戊辰令諸軍營在新城外者所給衣俸錢諸門勿禁之¶
時開封府以商販例邀止之故也¶
己巳陜西轉運使請於隴州西山胡田澆水等處置採¶
木務以備邉用從之(十二月甲戌張佶置採木/場事或與此相闗當參考)¶
庚午夜京師新作五岳觀東北黒雲中見星如晝有靈¶
祗旌纛甲仗之状覩者喧怖修觀使丁謂以聞詔建道¶
<pb:KR2b0019_WYG_086-26b>¶
塲　以三班奉職鄭檢為鄧城縣主簿國子監說書檢¶
明經善講朝士以其名聞試于國學而命焉¶
壬申封婉儀楊氏為淑妃始皇后為修儀妃為婉儀位¶
幾與后埒上封泰山祀后土祠太清宫凡廵幸皆從榮¶
寵莫比妃通敏有智思周旋奉順后無所忤后親愛之¶
故妃雖貴幸終不以為已間及受冊上不欲令藩臣貢¶
賀不降制外庭止命學士草制付中書翌日宰相言宫¶
掖加恩朝廷慶事臣下不可闕禮望令客省依例受貢¶
<pb:KR2b0019_WYG_086-27a>¶
賀上勉從之¶
癸酉以内殿崇班戎瀘州都廵檢使王懐信為供備庫¶
副使又以侍禁知江安縣宋賁為閤門祗候兼淯井監¶
廵檢使自餘進補有差康訓以戰死録其四子官賞平¶
蠻之功也(實録于此始書懐信上平蠻功状誤/甚矣賞乆不行故樞臣俱罷今削去)　梓州¶
路轉運使冦瑊言瀘州富順監牙校趙繼隆等部領白¶
艻子弟頗有勤効請補攝州司馬知戎州馬守遵防㓂¶
有勞在官嵗滿望遷秩留再任瀘州進士白固募鄉丁¶
<pb:KR2b0019_WYG_086-27b>¶
隨軍請試其詞藝並從之　詔除鎮州元氏獲鹿二縣¶
亡失稅賦¶
甲戌遣使以上所乘馬三匹賜王旦¶
乙亥樞宻使王欽若罷為吏部尚書陳堯叟為戸部尚¶
書副使馬知節為潁州防禦使欽若性傾巧敢為矯誕¶
知節薄其為人未甞詭隨上甞以喜雪詩賜近臣而誤¶
用旁韻王旦欲白上欽若曰天子詩豈當以禮部格校¶
之旦遂止欽若退遽宻以聞已而上諭二府曰前所賜¶
<pb:KR2b0019_WYG_086-28a>¶
詩微欽若言幾為衆笑旦唯唯知節具斥其姦状上亦¶
不罪也欽若毎奏事或懐數奏但出其一二其餘皆匿¶
之既退則以已意稱上㫖行之知節甞于上前顧欽若¶
曰懐中奏何不盡出欽若寵顧方深知節愈不為之下¶
爭於上前者數矣及王懐信等上平蠻功樞宻院議行¶
賞欽若堯叟請轉一資知節云邉臣乆無立功者請重¶
賞以激其餘議乆不決上趣之知節忿恚因面訐欽若¶
之短既而不暇奏禀即超授懐信等官上怒謂向敏中¶
<pb:KR2b0019_WYG_086-28b>¶
等曰欽若等議懐信賞典堅稱與侍其旭例不同當須¶
加等朕語之曰爵賞有勞國家不惜盖懐信來告樞宻¶
院畧無酬奨止望依侍其旭例為幸欽若等奏當具取¶
進止今乃並與所奏不同不具劄子亦不進巻便直劄¶
送中書懐信與供備庫副使始則稽留不行終又擅自¶
超擢敢以爵賞之柄髙下為己任近位如此朕須束手¶
也又曰欽若等異常不和事無大小動輙爭競朕於臣¶
下止可如此爾其如事君之禮人所具瞻何知節又歴¶
<pb:KR2b0019_WYG_086-29a>¶
詆朝列審刑審官兩制三館諫官御史都無其人其薄¶
人厚已也如此於是三人者俱罷欽若堯叟各守本官¶
知節以檢校太傅宣徽北院使兼副使但除防禦使尋¶
出知潞州(王旦遺事録載旦叱欽若及勸上還内事與/正史不同按此時旦方出使兖州若數月前)¶
(上初無罷欽若等意也上所以罷欽若等實縁不候奏/禀擅除官耳不専坐對上忿爭也恐遺事録未可全信)¶
(今不取取西府拜罷録/陳繹所載上語具書之)　兵部尚書㓂凖為樞宻使同¶
平章事王旦薦之也凖未告謝命向敏中權發遣樞宻¶
院公事自是樞宻皆罷即命宰臣權發遣如敏中例¶
<pb:KR2b0019_WYG_086-29b>¶
驛召同州觀察使知鎮州王嗣宗内客省使嘉州防禦¶
使鄜延都部署曹利用赴闕¶
丙子詔棣州經水流民歸業者給復三年¶
丁丑司空致仕張齊賢卒上甚悼之遣中使致祭賻以¶
布帛五百匹粟麥稱是贈司徒諡文定齊賢四踐兩府¶
九居八坐晩嵗以三公就第康寕福夀人罕其比然不¶
事儀矩頗好治生再入相數起大獄又與㓂凖相傾奪¶
人以此少之(齊賢以咸平元年十月復相三年十一月/罷傳所言數起大獄此固非小事而實録)¶
<pb:KR2b0019_WYG_086-30a>¶
(正史並不畧見不知何也㓂凖時又在外亦不知所稱/相傾奪者何事也齊賢以右僕射奉朝請與宰相向敏)¶
(中爭娶薛惟吉妻敏中坐此罷絀疑/傳所稱相傾奪盖指敏中也當考)¶
戊寅秦州言定西寨山水暴漲溺死者衆詔遣使賜緡¶
錢死者官為瘞埋仍詔祭奠¶
庚辰上作憫農歌又作讀十一經詩賜近臣和上毎著¶
歌詩間命宰輔宗室兩制三館祕閣官屬繼和而資政¶
殿龍圖閣學士所和尤多至是徧詠經史三司諌官御¶
史或預賡載若大禮慶成及酺㑹則百僚並賦其後梅¶
<pb:KR2b0019_WYG_086-30b>¶
洵等以館職居外任表求次韻詔寫本附驛賜之¶
